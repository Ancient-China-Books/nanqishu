<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">南齊書-卷二十九・列傳第十</title><script src="../Styles/main.js" type="text/javascript"></script><script src="../Styles/main.js" type="text/javascript"></script><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>卷二十九・列傳第十</h1><hr/></div>
<div class="section" id="title-1"><h2>
<strong>呂安國<span class="jiazhu">全景文</span>　周山圖　周盤龍　王廣之</strong>
</h2></div>
<p class="em2" id="p0"><a class="gg-link" href="#p0" onclick="return changeColor(this);"></a>
呂安國，廣陵廣陵人也。宋大明末，安國以將領見任，隱重有幹局，爲劉勉所稱。泰始二年，勉征殷琰於壽春，安國以建威將軍爲勉軍副。眾軍擊破琰長史杜叔寶軍於橫塘，安國抄斷賊糧道，燒其運車，多所傷殺。琰眾奔退，勉遣安國追之，先至壽春。琰閉門自守，安國與輔國將軍垣閎屯據城南，於是眾軍繼至。安國勳第一，封彭澤縣男，未拜，明年，改封鍾武縣，加邑爲四百戶。累至寧朔將軍、義陽太守。四年，又改封湘南縣男。虜陷汝南，司州失守，以安國爲督司州諸軍事、寧朔將軍、司州刺史。六年，義陽立州治，仍領義陽太守。稍遷右軍將軍，假輔師將軍。元徽二年，爲晉熙王征虜司馬，輔師將軍如故。轉游擊將軍。三年，出爲持節、都督青兗冀三州緣淮前鋒諸軍事、輔師將軍、兗州刺史。明年，進號冠軍將軍，還爲游擊將軍，加散騎常侍、征虜將軍。
</p>
<p class="em2" id="p1"><a class="gg-link" href="#p1" onclick="return changeColor(this);"></a>
沈攸之事起，太祖以安國爲湘州刺史，征虜將軍如故。先是王蘊罷州，南中郎將南陽王翽未之鎮，蘊寧朔長史庾佩玉權行州事，朝廷先遣南中郎將中兵參軍臨湘令韓幼宗領軍防州。沈攸之〔之〕難<span class="jiaozhusup">張森楷校勘記云：「『難』字上奪『之』字。」按元龜四百四十九疊「之」字，今據補。</span>，二人各相疑阻，佩玉輒殺幼宗。平西將軍黃回至郢州，遣軍主任候伯行湘州事，又殺佩玉。候伯與回同〔衛將〕軍袁粲謀石頭事<span class="jiaozhusup">據元龜四百四十七補。按時袁粲爲尚書令、衛將軍。</span>，回令候伯水軍乘舸往赴，會眾軍已至，不得入。太祖令安國至鎮，收候伯誅之。尋進號前將軍。（太）〔建〕元元年，<span class="jiaozhusup">據南史及元龜三百七十九改。</span>進爵，<span class="jiaozhusup">南史下有「爲侯」二字。按安國前封鍾武縣男，進爵則爲侯矣，無「爲侯」二字，義亦自明。</span>增邑六百戶。轉右衛將軍，加給事中。
</p>
<p class="em2" id="p2"><a class="gg-link" href="#p2" onclick="return changeColor(this);"></a>
二年，虜寇邊，上遣安國出司州，安集民戶。詔曰：「郢、司之閒，流雜繁廣，宜並加區判，定其隸屬。參詳兩州，事無專任，安國可蹔往經理。」以本官使持節、總荊郢諸軍北討事，屯義陽西關。虜未至，安國移屯沔口以俟應接。改封湘鄉。世祖即位，授使持節、散騎常侍、平西將軍、司州刺史，領義陽太守。永明二年，徙都督南兗兗徐青冀五州諸軍事、平北將軍、南兗州刺史，仍爲都督、湘州刺史。四年，湘川蠻動，安國督州兵討之。
</p>
<p class="em2" id="p3"><a class="gg-link" href="#p3" onclick="return changeColor(this);"></a>
有疾，徵爲光祿大夫，加散騎常侍。安國欣有文授，謂其子曰：「汝後勿作袴褶驅使，單衣猶恨不稱，當爲朱衣官也。」上遣中書舍人茹法亮敕安國曰：「吾恒憂卿疾病，應有所須，勿致難也。」明年，遷都官尚書，領太子左率。六年，遷領軍將軍。安國累居將率，在朝以宿舊見遇。尋遷散騎常侍、金紫光祿大夫、兗州中正，給扶。上又敕茹法亮曰：「吾見呂安國疾狀，自不宜勞，且腳中既恒惡，扶人至吾前，於禮望殊成有虧，吾難敕之。其人甚諱病，卿可作私意向，其若好差不復須扶人，依例入，幸勿牽勉。」八年，卒，年六十四。贈使持節、鎮北將軍、南兗州刺史，常侍如故。給鼓吹一部。諡肅侯。
</p>
<p class="em2" id="p4"><a class="gg-link" href="#p4" onclick="return changeColor(this);"></a>
時舊將帥又有吳郡全景文，字弘達。少有氣力，與沈攸之同載出都，到奔牛埭，於岸上息，有人相之：「君等皆方伯人，行當富貴也。」景文謂攸之曰：「富貴或可一人耳，今言皆然，此殆妄言也。」景文仍得將領爲軍主。孝建初，爲竟陵王驃騎行參軍，以功封漢水侯。除員外郎，積射將軍。
</p>
<p class="em2" id="p5"><a class="gg-link" href="#p5" onclick="return changeColor(this);"></a>
泰始二年，爲假節、寧朔將軍、冗從僕射、軍主。隨前將軍劉亮討破東賊於晉陵，除長水校尉，假輔國將軍。北討薛索兒於破釜，領水軍斷賊糧運。仍隨太祖於葛冢石梁，再戰皆有功。南賊相持未決，敕景文隸劉亮拒劉胡，攻圍力戰，身被數十創，除前軍將軍，封孝寧縣侯，邑六百戶。除寧朔將軍，游擊將軍，假輔師將軍，高平太守，鎮軍、安西二府司馬，驍騎將軍。元徽末，出爲南豫州刺史、歷陽太守，輔國將軍如故。遷征虜將軍、南琅邪濟陰二郡太守、軍主，尋加散騎常侍。
</p>
<p class="em2" id="p6"><a class="gg-link" href="#p6" onclick="return changeColor(this);"></a>
建元元年，以不預佐命，國除，授南琅邪太守，常侍、將軍如故。遷光祿大夫，征虜將軍、臨川王征西司馬、南郡太守。還，累遷爲給事中，光祿大夫。永明九年，卒。
</p>
<p class="em2" id="p7"><a class="gg-link" href="#p7" onclick="return changeColor(this);"></a>
周山圖字季寂，義興義鄉人也。少貧微，傭書自業。有氣幹<span class="jiaozhusup">「氣」毛本、局本作「器」。</span>，爲吳郡晉陵防郡隊主。宋孝武伐太初，山圖豫勳，賜爵關中侯。兗州刺史沈僧榮鎮瑕丘，與山圖有舊，以爲己建武府參軍。竟陵王誕據廣陵反，僧榮遣山圖領二百人詣沈慶之受節度，事平論勳，爲中書舍人戴明寶所抑。泰始初，爲殿中將軍。四方反叛，僕射王彧舉山圖將領，呼與語，甚悅，使領百舸爲前驅。（舉）〔與〕軍主佼長生等攻破賊湖白、赭圻二城。<span class="jiaozhusup">據元龜三百五十一改。</span>除員外郎，加振武將軍。豫平濃湖，追賊至西陽還，明帝賞之，賜苑西宅一區。
</p>
<p class="em2" id="p8"><a class="gg-link" href="#p8" onclick="return changeColor(this);"></a>
鎮軍將軍張永征薛安都於彭城，山圖領二千人迎運至武原，<span class="jiaozhusup">「運」御覽四百三十五引作「軍」，元龜三百九十二、三百九十五亦作「軍」。疑作「軍」是。</span>爲虜騎所追，合戰，多所傷殺。虜圍轉急，山圖據城自固，然後更結陣死戰，突圍出，虜披靡不能禁。眾稱其勇，呼爲「武原將」。及永軍大敗，山圖收散卒得千餘人，守下邳城。還除給事中、冗從僕射、直閤將軍。
</p>
<p class="em2" id="p9"><a class="gg-link" href="#p9" onclick="return changeColor(this);"></a>
山圖好酒多失，明帝數加怒誚，後遂自改。出爲錢唐新城戍。是時豫州淮西地新沒虜，更於歷陽立鎮，五年，以山圖爲龍驤將軍、歷陽令，領兵守城。
</p>
<p class="em2" id="p10"><a class="gg-link" href="#p10" onclick="return changeColor(this);"></a>
初，臨海亡命田流，自號「東海王」，逃竄會稽鄞縣邊海山谷中，立屯營，分布要害，官軍不能討。明帝遣直後聞人襲說降之，授流龍驤將軍，流受命，將黨與出，行達海鹽，放兵大掠而反。是冬，殺鄞令耿猷，東境大震。六年，敕山圖將兵東屯浹口，廣設購募。流爲其副暨挐所殺，別帥杜連、梅洛生各擁眾自守。<span class="jiaozhusup">「杜連」毛本、局本作「杜運」。</span>至明年，山圖分兵掩討，皆平之。
</p>
<p class="em2" id="p11"><a class="gg-link" href="#p11" onclick="return changeColor(this);"></a>
豫章賊張鳳，聚眾康樂山，斷江劫抄。臺軍主李雙、蔡保數遣軍攻之，連年不禽。至是軍主毛寄生與鳳戰於豫章江，大敗。明帝復遣山圖討之。山圖至，先羸兵偃眾，遣幢主龐嗣厚遺鳳，要出會聚，聽以兵自衛，鳳信之。行至望蔡，山圖設伏兵於水側，擊斬鳳首，眾百餘人束首降。<span class="jiaozhusup">「束首」南監本、局本作「束手」。</span>除寧朔將軍、漣口戍主。山圖遏漣水築西城，斷虜騎路，并以溉田。
</p>
<p class="em2" id="p12"><a class="gg-link" href="#p12" onclick="return changeColor(this);"></a>
元徽三年，遷步兵校尉，加建武將軍。轉督高平下邳淮陽淮西四郡諸軍事、寧朔將軍、淮南太守。盜發桓溫塜，大獲寶物。客竊取以遺山圖，山圖不受，簿以還官。遷左中郎將。
</p>
<p class="em2" id="p13"><a class="gg-link" href="#p13" onclick="return changeColor(this);"></a>
太祖輔政，山圖密啟曰：「沈攸之久有異圖，公宜深爲之備。」太祖笑而納之。武陵王贊爲郢州，太祖令山圖領兵衛送。世祖與晉熙王燮自郢下，以山圖爲後防。攸之事起，世祖爲西討都督，啟山圖爲軍副。世祖留據盆城，眾議以盆城城小難固，不如還都。山圖曰：「今據中流，爲四方勢援，大眾致力，川岳可爲。城隍小事，不足難也。」世祖使城局參軍劉皆、陳淵委山圖以處分事。山圖斷取行旅船板，以造樓櫓，立水柵，旬日皆辦。世祖甚嘉之。授前軍將軍，加寧朔將軍，進號輔國將軍。
</p>
<p class="em2" id="p14"><a class="gg-link" href="#p14" onclick="return changeColor(this);"></a>
攸之攻郢城，世祖令山圖量其形勢。山圖曰：「攸之見與鄰鄉，亟同征伐，悉其爲人。性度險刻，無以結固士心。如頓兵堅城之下，適所以爲離散之漸耳。」攸之既敗，平西將軍黃回乘輕舸從白服百餘人在軍前下緣流叫，盆城中恐，須臾知是回凱歸，乃安。世祖謂山圖曰：「周公前言，可謂明於見事矣。」還都，太祖遣山圖領部曲，鎮京城，鎮戍諸軍，悉受節度。遷游擊將軍，輔國如故。建元元年，封廣晉縣男，邑三百戶。
</p>
<p class="em2" id="p15"><a class="gg-link" href="#p15" onclick="return changeColor(this);"></a>
出爲假節、督兗青冀三州徐州東海朐山軍事、寧朔將軍、兗州刺史。百姓附之。二年，進號輔國將軍。其秋，虜動，上策虜必不出淮陰，乃敕山圖曰：「知卿綏邊撫戎，甚有次第，應變算略，悉以相委。恐列醜未必能送死，卿丈夫無可藉手耳。」虜果寇朐山，爲玄元度、盧紹之所破。<span class="jiaozhusup">「玄元度」原訛「元玄度」，各本同訛，今據魏虜傳及魏書蕭道成傳乙正。按通鑑齊高帝建元二年「朐山戍主玄元度嬰城固守」，胡注引孫愐曰「玄，姓也」。</span>虜於淮陽。<span class="jiaozhusup">按下有脫文。</span>是時淮北四州起義，上使山圖自淮入清，倍道應赴。敕山圖曰：「卿當盡相帥馭理，每存全重，天下事，唯同心力，山岳可摧。然用兵當使背後無憂慮；若後冷然無橫來處，閉目痛打，無不摧碎。吾政應鑄金，待卿成勳耳。若不藉此平四州，非丈夫也。努力自運，勿令他人得上功。」會義眾已爲虜所沒，山圖拔三百家還淮陰。表移東海郡治漣口，又於石鱉立陽平郡，皆見納。
</p>
<p class="em2" id="p16"><a class="gg-link" href="#p16" onclick="return changeColor(this);"></a>
世祖踐阼，遷竟陵王鎮北司馬，帶南平昌太守，將軍如故。以盆城之舊，出入殿省，甚見親信。義鄉縣長風廟神姓鄧，先經爲縣令，死遂發靈。山圖啟乞加神位輔國將軍。上答曰：「足狗肉便了事，何用階級爲？」轉黃門郎，領羽林四廂直衛。山圖於新林立墅舍，晨夜往還。上謂之曰：「卿罷萬人都督，而輕行郊外。自今往墅，可以仗身自隨，以備不虞。」及疾，上手敕參問，遣醫給藥。永明元年，卒，年六十四。詔賜朝服一具，衣一襲。
</p>
<p class="em2" id="p17"><a class="gg-link" href="#p17" onclick="return changeColor(this);"></a>
周盤龍，北蘭陵蘭陵人也。宋世土斷，屬東平郡。<span class="jiaozhusup">錢大昕廿二史考異云：「按史稱南蘭陵者，南徐州之蘭陵也；稱北蘭陵者，徐州之蘭陵也。宋志徐州蘭陵郡領昌慮、承、合鄉三縣，不見蘭陵縣，疑志有脫漏矣。宋泰始以後，淮北陷沒，僑立淮南，土斷改屬東平，故齊志無北蘭陵之名也。」</span>盤龍膽氣過人，尤便弓馬。泰始初，隨軍討赭圻賊，躬自鬥戰，陷陣先登。累至龍驤將軍，積射將軍，封晉安縣子，邑四百戶。元徽二年，桂陽賊起，盤龍時爲冗從僕射、騎官主、領馬軍主，隨太祖頓新亭，與屯（驤）〔騎〕校尉黃回出城南，<span class="jiaozhusup">殿本考證云：「百官志無屯驤校尉，南史黃回傳作『屯騎校尉』，當從之。」今據改。</span>與賊對陣，尋引還城中，合力拒戰。事寧，除南東莞太守，加前軍將軍，稍至驍騎將軍。昇明元年，出爲假節、督交廣二州軍事、征虜將軍、平越中郎將、廣州刺史，未之官，預平石頭。二年，沈攸之平，司州刺史姚道和懷貳被徵，以盤龍督司州軍事、司州刺史、假節，<span class="jiaozhusup">「假」字原闕，據各本補。</span>將軍如故。改封沌陽縣。太祖即位，進號右將軍。<span class="jiaozhusup">「右」字原闕，據各本補。</span>
</p>
<p class="em2" id="p18"><a class="gg-link" href="#p18" onclick="return changeColor(this);"></a>
建元二年，虜寇壽春，以盤龍爲軍主、假節，助豫州刺史垣崇祖決水漂漬。<span class="jiaozhusup">「漬」局本及元龜三百五十一並作「潰」。</span>盤龍率輔國將軍張倪馬步軍於西澤中奮擊，殺傷數萬人，獲牛馬輜重。上聞之喜，詔曰：「醜虜送死，敢寇壽春，崇祖、盤龍正勒義勇，乘機電奮，水陸斬擊，填川蔽野。師不淹晨，西蕃剋定。斯實將率用命之功，文武爭伐之力。<span class="jiaozhusup">「伐」原訛「乏」，各本不訛，今改正。</span>凡厥勳勤，宜時銓序，可符列（言）〔上〕。」<span class="jiaozhusup">可符列（言）〔上〕據南監本、殿本、局本改。</span>盤龍愛妾杜氏，上送金釵鑷二十枚，手敕曰「餉周公阿杜」。轉太子左率。改授持節，軍主如故。
</p>
<p class="em2" id="p19"><a class="gg-link" href="#p19" onclick="return changeColor(this);"></a>
明年，虜寇淮陽，圍（南）〔角〕城。<span class="jiaozhusup">據南史及元龜三百九十五、四百二十五、八百四十七、九百五十一改。</span>先是上遣軍主成買戍（甬）〔角〕城，<span class="jiaozhusup">「甬城」南史及元龜並作「角城」，通鑑胡注亦云「甬城」當作「角城」，今據改。下同。</span>謂人曰：「我今作（甬）〔角〕城戍，我兒當得一子。」或問其故？買曰「：（甬）〔角〕城與虜同岸，危險具多，我豈能使虜不敢南向。我若不沒虜，則應破虜。兒不作孝子，便當作世子也。」至虜圍買數重，上遣領軍將軍李安民爲都督救之。敕盤龍曰：「（甬）〔角〕城漣口，賊始復進，<span class="jiaozhusup">「賊始復」三字原闕，據各本補。</span>西道便是無賊，卿可率馬步下淮陰就李領軍。<span class="jiaozhusup">「淮陰」南史作「淮陽」。「就李領」三字原闕，據元龜四百二十五補。按李安民爲領軍將軍，故稱李領軍，各本作「就安民軍」，恐非子顯原文，今從元龜。</span>鍾離船少，政可致衣仗數日糧，軍人扶淮步下也。」買與虜拒戰，手所傷殺無數。晨朝早起，手中忽見有數升血，其日遂戰死。
</p>
<p class="em2" id="p20"><a class="gg-link" href="#p20" onclick="return changeColor(this);"></a>
盤龍子奉叔單馬率二百餘人陷陣，虜萬餘騎張左右翼圍繞之，一騎走還，報奉叔已沒，盤龍方食，棄箸，馳馬奮槊，直奔〔虜陣，自稱「周公來！」〕<span class="jiaozhusup">馳馬奮槊直奔〔虜陣自稱周公來〕據御覽四百三十五引補。</span>虜素畏盤龍驍名，即時披靡。時奉叔已大殺虜，得出在外，盤龍不知，乃衝東擊西，奔南突北，賊眾莫敢當。奉叔見其父久不出，復躍馬入陣。父子兩匹騎，縈攪數萬人，虜眾大敗。盤龍父子由是名播北國。形甚羸訥，而臨軍勇果，諸將莫逮。
</p>
<p class="em2" id="p21"><a class="gg-link" href="#p21" onclick="return changeColor(this);"></a>
永明元年，遷征虜將軍、南琅邪太守。三年，遷右衛將軍，加給事中。五年，轉大司馬，<span class="jiaozhusup">南史云「爲大司馬」。錢大昕廿二史考異云：「此時豫章王嶷爲大司馬，盤龍何以得代之，蓋爲嶷府之僚佐，史脫其文耳。」</span>加征虜將軍、濟陽太守。世祖數講武，（帝）〔常〕令盤龍領〔馬〕軍，校（尉）騎騁槊。<span class="jiaozhusup">據南監本、殿本、局本改。</span>後以疾爲光祿大夫。尋出爲持節、都督兗州緣淮諸軍事、平北將軍、兗州刺史。進爵〔爲〕侯。<span class="jiaozhusup">進爵〔爲〕侯據局本、南史補。</span>
</p>
<p class="em2" id="p22"><a class="gg-link" href="#p22" onclick="return changeColor(this);"></a>
（甬）〔角〕城戍將張蒲，<span class="jiaozhusup">據元龜四百五十改。</span>與虜潛相構結，因大霧乘船入清中採樵，載虜二十餘人，藏仗纖下，<span class="jiaozhusup">「仗」南監本、殿本作「伏」。殿本考證云：「『伏』汲古閣本作『仗』。按字書，纖是竹器，但可藏仗，未可藏人，似當以仗爲是。」</span>直向城東門，防門不禁，仍登岸拔白爭門。戍主皇甫仲賢率軍主孟靈寶等三十餘人於門拒戰，斬三人，賊眾被創赴水，而虜軍馬步至城外已三千餘人，阻塹不得進。淮陰軍主王僧（虔）〔慶〕等領五百人赴救，<span class="jiaozhusup">據局本及元龜四百五十改。</span>虜眾乃退。坐爲有司所奏，詔白衣領職。八座尋奏復位。加領東平太守。
</p>
<p class="em2" id="p23"><a class="gg-link" href="#p23" onclick="return changeColor(this);"></a>
盤龍表年老才弱，不可鎮邊，求解職，見許，還爲散騎常侍、光祿大夫。世祖戲之曰：「卿著貂蟬，何如兜鍪？」盤龍曰：「此貂蟬從兜鍪中出耳。」十一年，病卒，年七十九。贈安北將軍、兗州刺史。
</p>
<p class="em2" id="p24"><a class="gg-link" href="#p24" onclick="return changeColor(this);"></a>
子奉叔，勇力絕人，隨盤龍征討，所在爲暴掠。世祖使領軍東討唐宇之，奉叔畏上威嚴，檢勒部下，不敢侵斥。爲東宮直閤。鬱林在西州，奉叔密得自進。及即位，與直閤將軍曹道剛爲心膂。道剛驍騎將軍，加冠軍將軍；奉叔游擊將軍，加輔國將軍：並監殿內直衛。少日，仍遷道剛爲黃門郎，高宗固諫不納。奉叔善騎馬，帝從其學騎射，尤見親寵，得入後宮。尋加領淮陵太守、兗州中正。道剛加南濮陽太守。隆昌元年，除黃門郎，未拜，仍出爲持節、都督青冀二州軍事、冠軍將軍、青州刺史。時帝謀誅宰輔，故出奉叔爲外援，除道剛中軍司馬、青冀二州中正，本官如故。
</p>
<p class="em2" id="p25"><a class="gg-link" href="#p25" onclick="return changeColor(this);"></a>
奉叔就帝求千戶侯，許之。高宗輔政，以爲不可，封曲江縣男，三百戶，奉叔大怒，於眾中攘刀厲目，高宗說喻之，乃受。奉叔辭畢將之鎮，部伍已出。高宗慮其一出不可復制，與蕭諶謀，稱敕召奉叔於省內殺之，勇士數人拳擊久之乃死。啟帝云：「奉叔慢朝廷。」帝不獲已，可其奏。高宗廢帝之日，道剛直閤省，蕭諶先入戶，若欲論事，兵人隨後奄進，以刀刺之，洞胸死，（同）〔因〕進宮內廢帝。<span class="jiaozhusup">據南監本、殿本、局本改。</span>
</p>
<p class="em2" id="p26"><a class="gg-link" href="#p26" onclick="return changeColor(this);"></a>
奉叔弟世雄，永元中，爲西江督護。陳顯達事後，世雄殺廣州刺史蕭季敞，稱季敞同逆，送首京師。廣州刺史顏飜討殺之。
</p>
<p class="em2" id="p27"><a class="gg-link" href="#p27" onclick="return changeColor(this);"></a>
王廣之字林之，沛郡相人也。少好弓馬，便捷有勇力。初爲馬隊主。宋大明中，以功補本縣令，殿中，龍驤，強弩將軍，驃騎中兵，南譙太守。
</p>
<p class="em2" id="p28"><a class="gg-link" href="#p28" onclick="return changeColor(this);"></a>
泰始初，除寧朔將軍、軍主，隸寧朔將軍劉懷珍征殷琰於壽春。琰將劉從築壘拒守，臺軍相守移日。<span class="jiaozhusup">「守」南監本、毛本、殿本、局本作「拒」。</span>琰遣長史杜叔寶領五千人運車五百乘援從。懷珍遣廣之及軍主辛慶祖、黃回、千道連等要擊於橫塘。寶結營拒戰，廣之等肉薄攻營，自晡至日沒，大敗之，殺傷千餘人，遂退，燒其運車。從聞之，棄壘奔走。時合肥城反，官軍前後受敵，都督劉勉召諸軍主會議。廣之曰：「請得將軍所乘馬往平之。」勉以馬與廣之，廣之去三日，攻剋合肥賊。
</p>
<p class="em2" id="p29"><a class="gg-link" href="#p29" onclick="return changeColor(this);"></a>
仍隨懷珍討淮北。時明帝遣青州刺史明僧暠北征至三城，爲沈文秀所攻。廣之將步騎三千餘人，緣海救之，俱引退。廣之又進軍襲文秀所置長廣太守劉桃根，桃根棄城走。軍還，封安蠻縣子，三百戶。尋改蒲圻。除建威將軍、南陽太守，不之官。除越騎校尉，龍驤將軍、鍾離太守。遷爲左軍將軍，加寧朔將軍、高平太守。又除游擊將軍，寧朔如故。加給事中，冠軍將軍。討宋建平，先登京口，改封寧都縣子，五百戶。太祖廢蒼梧，出廣之爲假節、督徐州軍事、徐州刺史、鍾離太守，冠軍如故。
</p>
<p class="em2" id="p30"><a class="gg-link" href="#p30" onclick="return changeColor(this);"></a>
沈攸之事起，廣之留京師，豫平石頭，仍從太祖頓新亭，進號征虜將軍。太祖誅黃回。回弟駟及從弟馬、兄子奴亡逸。太祖與廣之書曰：「黃回雖有微勳，而罪過轉不可容。近遂啟請御大小二輿爲刺史服飾。吾乃不惜爲其啟聞，政恐得輿，復求畫輪車。此外罪不可勝數，弟自悉之。今啟依法。」令廣之於江西搜捕駟等。建元元年，〔進〕爵〔爲〕侯，食邑（爲）千戶。<span class="jiaozhusup">據南監本、殿本、局本改。</span>轉散騎常侍、左軍將軍。
</p>
<p class="em2" id="p31"><a class="gg-link" href="#p31" onclick="return changeColor(this);"></a>
北虜動，明年，詔假廣之節，出淮上。廣之家在彭、沛，啟上求招誘鄉里部曲，北取彭城，上許之。以廣之爲使持節、都督淮北軍事、平北將軍、徐州刺史。廣之引軍過淮，無所剋獲，坐免官。尋除征虜將軍，加散騎常侍、太子右率。世祖即位，遷長沙王鎮軍司馬，南東海太守，司徒司馬，尋陽相，<span class="jiaozhusup">「相」原訛「柏」，各本並訛，今改正。按王敬則封尋陽郡公，故改太守爲相。曹虎傳「領尋陽相」，垣榮祖傳「爲尋陽相」，丘靈鞠傳「出爲鎮南長史、尋陽相」，皆是也。</span>南新蔡太守，安陸王北中郎左軍司馬、廣陵太守，將軍如故。出爲持節、都督徐州諸軍事、徐州刺史，將軍如故。還爲光祿大夫、左將軍、司徒司馬。遷右衛將軍，轉散騎常侍，前將軍。<span class="jiaozhusup">「前將軍」南史作「前軍將軍」。</span>
</p>
<p class="em2" id="p32"><a class="gg-link" href="#p32" onclick="return changeColor(this);"></a>
世祖見廣之子珍國應堪大用，謂廣之曰：「卿可謂老蚌也。」廣之曰：「臣不敢辭。」上大笑。除游擊將軍，不拜。
</p>
<p class="em2" id="p33"><a class="gg-link" href="#p33" onclick="return changeColor(this);"></a>
十一年，虜動，假廣之節，招募。隆昌元年，遷給事中、左衛將軍。時豫州刺史崔慧景密與虜通，有異志。延興元年，以廣之爲持節、督豫州郢州之西陽司州之汝南二郡軍事、平西將軍、豫州刺史。預廢鬱林勳，增封三百戶。高宗誅害諸王，遣廣之征安陸王子敬於江陽，給鼓吹一部。事平，仍改授使持節、散騎常侍、都督江州諸軍事、鎮南將軍、江州刺史。進封應城縣公，食邑二千戶。建武二年，虜圍司州，遣廣之持節督司州征討，解圍。廣之未至百餘里，虜退，乃還。明年，遷侍中、鎮軍將軍，給扶。四年，卒。年七十三。追贈散騎常侍、車騎將軍，諡曰莊公。<span class="jiaozhusup">「莊公」南監本、殿本、局本作「壯公」。</span>
</p>
<p class="em2" id="p34"><a class="gg-link" href="#p34" onclick="return changeColor(this);"></a>
史臣曰：公侯扞城，守國之所資也。必須久習兵事，非一戰之力。安國等致效累朝，聲勤克舉，並識時變，咸知附託。盤龍驍勇，獨冠三軍，匈奴之憚飛將，曾不若也。壯矣哉！
</p>
<p class="em2" id="p35"><a class="gg-link" href="#p35" onclick="return changeColor(this);"></a>
贊曰：安國舊將，協同遷社，同裨九江，翊從中夏。盤龍殺敵，洞開胡馬。廣之末年，旌旄驟把。
</p>
<br/>
</div></body></html>