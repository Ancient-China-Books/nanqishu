<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">南齊書-卷五十五・列傳第三十六</title><script src="../Styles/main.js" type="text/javascript"></script><script src="../Styles/main.js" type="text/javascript"></script><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>卷五十五・列傳第三十六</h1><hr/></div>

孝義
<div class="section" id="title-1"><h2>
<strong>崔懷慎　公孫僧遠　吳欣之　韓係伯　孫淡　華寶　韓靈敏　封延伯　吳達之　王文殊　朱謙之　蕭叡明　樂頤　江泌　杜栖　陸絳</strong>
</h2></div>
<p class="em2" id="p0"><a class="gg-link" href="#p0" onclick="return changeColor(this);"></a>
	子曰：「父子之道，天性也，君臣之義也。」人之含孝稟義，天生所同，淳薄因心，非俟學至。遲遇爲用，不謝始庶之法，驕慢之性，多慚水菽之享。夫色養盡力，行義致身，甘心壟畝，不求聞達，斯即孟氏三樂之辭，仲由負米之歎也。通乎神明，理緣感召。情澆世薄，方表孝慈。故非內德者所以寄心，懷仁者所以標物矣。埋名韞節，鮮或昭著，紀夫事行，以列于篇。
</p>
<p class="em2" id="p1"><a class="gg-link" href="#p1" onclick="return changeColor(this);"></a>
	崔懷慎，<span class="jiaozhusup">張森楷校勘記云：「南史作『崔懷順』，魏書崔宏傳、崔逞傳同。蓋本作『懷順』，以子顯避梁武帝父諱，故齊書改作『懷慎』，非本名懷慎也。」</span>清河東武城人也。父邪利，魯郡太守，宋元嘉中，沒虜。懷慎與妻房氏篤愛，聞父陷沒，即日遣妻，布衣蔬食，如居喪禮。邪利後仕虜中書，戒懷慎不許如此，懷慎得書更號泣。懷慎從叔模爲滎陽太守，亦同沈虜，模子雖居處改節，而不廢婚宦。大明中，懷慎宗人冀州刺史元孫北使，虜問之曰：「崔邪利、模並力屈歸命，二家子姪，出處不同，義將安在？」元孫曰：「王尊驅驥，王陽回車，欲令忠孝並弘，臣子兩節。」<span class="jiaozhusup">「節」南史作「遂」。</span>
</p>
<p class="em2" id="p2"><a class="gg-link" href="#p2" onclick="return changeColor(this);"></a>
	泰始初，淮北陷沒，界上流奔者，多有去就。懷慎因此入北。至桑乾，邪利時已卒，懷慎絕而後蘇。載喪還青州，徒跣冰雪，土氣寒酷，而手足不傷，時人以爲孝感。喪畢，以弟在南，建元初，又逃歸，而弟亦已亡。懷慎孤貧獨立，宗黨哀之，日斂給其升米。永明中卒。
</p>
<p class="em2" id="p3"><a class="gg-link" href="#p3" onclick="return changeColor(this);"></a>
	公孫僧遠，會稽剡人也。治父喪至孝，事母及伯父〔甚〕謹（節），<span class="jiaozhusup">據殿本及南史改。按南監本作「事母及伯父謹」，無「節」字。</span>年（穀）饑〔穀〕貴，<span class="jiaozhusup">據南監本、局本改。</span>僧遠省餐減食，以供母、伯。<span class="jiaozhusup">「伯」上南監本、殿本、局本及南史並有「及」字。</span>弟亡，無以葬，身販貼與鄰里，供斂送之費。躬負土，手種松柏。兄姊未婚嫁，乃自賣爲之成禮。名聞郡縣。太祖即位，遣兼散騎常侍虞炎〔等〕十二部使行天下，<span class="jiaozhusup">據南史、元龜二百十補。</span>建元三年，表列僧遠等二十三人，詔並表門閭，蠲租稅。
</p>
<p class="em2" id="p4"><a class="gg-link" href="#p4" onclick="return changeColor(this);"></a>
	吳欣之，晉陵利城人也。<span class="jiaozhusup">錢大昕廿二史考異云：「按利城縣本屬東海，晉南渡，僑立江南，宋、齊州郡志俱屬南東海郡。」</span>宋元嘉末，弟尉之爲武進縣戍，隨王誕起義，太（祖）〔初〕遣軍主華欽討之，<span class="jiaozhusup">據局本改。按劉劭曾改元太初，故稱劭爲太初。南史作「元凶遣軍主華欽討之」。又按「華欽」宋書二凶傳作「燕欽」。</span>吏民皆散，尉之獨留，見執將死。欣之詣欽乞代弟命，辭淚哀切，<span class="jiaozhusup">「淚」元龜八百五十一作「旨」。</span>兄弟皆見原。建元三年，<span class="jiaozhusup">「三年」各本作「二年」。按南史作「三年」。</span>有詔蠲表。
</p>
<p class="em2" id="p5"><a class="gg-link" href="#p5" onclick="return changeColor(this);"></a>
	永明初，廣陵民章起之二息犯罪爭死，<span class="jiaozhusup">「章起之」南史作「童起之」。</span>太守劉悛表以聞。
</p>
<p class="em2" id="p6"><a class="gg-link" href="#p6" onclick="return changeColor(this);"></a>
	韓係伯，襄陽人也。事父母謹孝。襄陽土俗，鄰居種桑樹於界上爲誌，係伯以桑枝蔭妨他地，遷堺上開數尺，鄰畔隨復侵之，係伯輒更改種。久之，鄰人慚愧，還所侵地，躬往謝之。建元三年，蠲租稅，表門閭。以壽終。
</p>
<p class="em2" id="p7"><a class="gg-link" href="#p7" onclick="return changeColor(this);"></a>
	孫淡，太原人也。居長沙，事母孝，母疾，不眠食，以差爲期。母哀之，後有疾，不使知也。豫章王領湘州，辟驃騎行參軍。建元三年，蠲租稅，表門閭。卒于家。
</p>
<p class="em2" id="p8"><a class="gg-link" href="#p8" onclick="return changeColor(this);"></a>
	華寶，晉陵無錫人也。父豪，義熙末，戍長安，寶年八歲。臨別，謂寶曰：「須我還，當爲汝上頭。」長安陷虜，豪歿。寶年至七十，不婚冠，或問之者，輒號慟彌日，不忍答也。
</p>
<p class="em2" id="p9"><a class="gg-link" href="#p9" onclick="return changeColor(this);"></a>
	同郡薛天生，母遭艱菜食，天生亦菜食，母未免喪而死，天生終身不食魚肉。與弟有恩義。
</p>
<p class="em2" id="p10"><a class="gg-link" href="#p10" onclick="return changeColor(this);"></a>
	又同郡劉懷胤與弟懷則，年十歲，遭父喪，不〔衣〕絮帛，<span class="jiaozhusup">據南史補。</span>不食鹽菜。建元三年，並表門閭。
</p>
<p class="em2" id="p11"><a class="gg-link" href="#p11" onclick="return changeColor(this);"></a>
	韓靈敏，會稽剡人也。早孤，與兄靈珍並有孝性，尋母又亡，家貧無以營凶，兄弟共種眾半畝，朝採眾子，<span class="jiaozhusup">兩「眾」字南監本、殿本、局本及南史並作「瓜」。按「瓜」之作「眾」，猶「園」之作「薗」也，唐代官文書尚如此。</span>暮已復生，以此遂辦葬事。靈珍亡，無子，妻卓氏守節不嫁，<span class="jiaozhusup">「卓氏」南史作「胡氏」。</span>慮家人奪其志，未嘗告歸，靈敏事之如母。
</p>
<p class="em2" id="p12"><a class="gg-link" href="#p12" onclick="return changeColor(this);"></a>
	晉陵吳康之妻趙氏，父亡弟幼，值歲饑，母老病篤，趙詣鄉里自賣，言辭哀苦，<span class="jiaozhusup">「哀苦」各本並作「哀切」。</span>鄉里憐之，人人分升米相救，遂得（以）免。<span class="jiaozhusup">據殿本刪。</span>〔及〕嫁康之，<span class="jiaozhusup">據殿本補。</span>少時夫亡，家欲更嫁，誓死不貳。
</p>
<p class="em2" id="p13"><a class="gg-link" href="#p13" onclick="return changeColor(this);"></a>
	義興蔣雋之妻黃氏，夫亡不重嫁，逼之，欲赴水自殺，乃止。建元三年，詔蠲租賦，表門閭。
</p>
<p class="em2" id="p14"><a class="gg-link" href="#p14" onclick="return changeColor(this);"></a>
	永明元年，會稽永興倪翼之母丁氏，<span class="jiaozhusup">「倪翼之」南監本、殿本、局本及南史並作「吳翼之」。</span>少喪夫，性仁愛，遭年荒，分衣食以飴里中饑餓者，<span class="jiaozhusup">「飴」南殿本、殿本作「貽」。按飴貽古通用。</span>鄰里求借，未嘗違。同里陳穰父母死，孤單無親戚，丁氏收養之，及長，爲營婚娶。又同里王禮妻徐氏，荒年客死山陰，丁爲買棺器，自往歛葬。元徽末，大雪，商旅斷〔行〕，<span class="jiaozhusup">據南監本、殿本、局本及南史補。</span>村里比屋饑餓，丁自出鹽米，計口分賦。同里左僑家露四喪，無以葬，丁爲辦塚槨。有三調不登者，代爲輸送。丁長子婦王氏守寡執志不再醮。州郡上言，詔表門閭，蠲租稅。
</p>
<p class="em2" id="p15"><a class="gg-link" href="#p15" onclick="return changeColor(this);"></a>
	又廣陵徐靈禮妻遭火救兒，與兒俱焚死。太守劉悛以聞。
</p>
<p class="em2" id="p16"><a class="gg-link" href="#p16" onclick="return changeColor(this);"></a>
	又會稽人陳氏，<span class="jiaozhusup">「人」上南史有「寒」字。</span>有三女，無男。祖父母年八九十，老耄無所知，父篤癃病，母不安其室。值歲飢，三女相率於西湖採菱蓴，更日至市貨賣，未嘗虧怠。鄉里稱爲義門，多欲取爲婦，長女自傷煢獨，誓不肯行。祖父母尋相繼卒，三女自營殯葬，爲菴舍墓側。
</p>
<p class="em2" id="p17"><a class="gg-link" href="#p17" onclick="return changeColor(this);"></a>
	又永興概中里王氏女，年五歲，<span class="jiaozhusup">「五歲」毛本、局本作「八歲」。</span>得毒病，兩目皆盲。性至孝，年二十，父母死，臨屍一叫，眼皆血出，小妹娥舐其血，左目即開，時人稱爲孝感。縣令何曇秀不以聞。
</p>
<p class="em2" id="p18"><a class="gg-link" href="#p18" onclick="return changeColor(this);"></a>
	又諸暨東洿里屠氏女，父失明，母痼疾，親戚相棄，鄉里不容。女移父母遠住（紵）〔苧〕羅，<span class="jiaozhusup">據南監本改。按諸暨有苧羅山。南史作「紵舍」，亦訛。</span>晝樵采，夜紡績，以供養。父母俱卒，親營殯葬，負土成墳。忽聞空中有聲云：「汝至性可重，山神欲相驅使。汝可爲人治病，必得大富。」女謂是𩲓魅，<span class="jiaozhusup">「𩲓」南監本作「妖」。按字書無「𩲓」字，乃妖之俗寫。</span>弗敢從，遂得病。積時，鄰舍人有中溪蜮毒者，女試治之，自覺病便差，遂以巫道爲人治疾，無不愈。家產日益，鄉里多欲娶之，以無兄弟，誓守墳墓不肯嫁，爲山賊劫殺。縣令于琳之具言郡，太守王敬則不以聞。
</p>
<p class="em2" id="p19"><a class="gg-link" href="#p19" onclick="return changeColor(this);"></a>
	建武三年，吳興乘公濟妻姚氏生二男，而公濟及兄公願、乾伯並卒，各有一子欣之、天保，姚養育之，賣田宅爲娶婦，自與二男寄止鄰家。明帝詔爲其二子婚，表門閭，復徭役。
</p>
<p class="em2" id="p20"><a class="gg-link" href="#p20" onclick="return changeColor(this);"></a>
	吳郡范法恂妻褚氏，亦勤苦執婦業。宋昇明中，孫曇瓘謀反亡命，褚謂其子僧簡曰：「孫越州先姑之姉子，與汝父親則從母兄弟，交則義重古人。逃竄脫不免，汝宜收之。」曇瓘尋伏法，褚氏令僧簡往歛葬。年七十餘，永明中卒。僧簡在都，聞病馳歸，未至而褚已卒，將殯，舉尸不起，尋而僧簡至焉。
</p>
<p class="em2" id="p21"><a class="gg-link" href="#p21" onclick="return changeColor(this);"></a>
	封延伯字仲璉，渤海人也。有學行，不與世人交，事寡嫂甚謹。州辟主簿，舉秀才，不就。後乃仕。垣崇祖爲豫州，啟太祖用爲長史，帶梁郡太守。以疾自免，僑居東海，遂不至京師。三世同財，爲北州所宗附。豫章王辟中兵，不就，卒。
</p>
<p class="em2" id="p22"><a class="gg-link" href="#p22" onclick="return changeColor(this);"></a>
	建元三年，大使巡行天下，義興陳玄子四世一百七十口同居。武陵郡邵榮興、文獻叔八世同居。東海徐生之、武陵范安祖、李聖伯、范道根五世同居。零陵譚弘寶、衡陽何弘、華陽陽黑頭疏從四世同居，並共衣食。詔表門閭，蠲租稅。又蜀郡王續祖、華陽郝道福並累世同爨。建武三年，明帝詔表門閭，蠲調役。
</p>
<p class="em2" id="p23"><a class="gg-link" href="#p23" onclick="return changeColor(this);"></a>
	吳達之，義興人也。（姨）〔嫂〕亡無以葬，<span class="jiaozhusup">據南監本、毛本、殿本、局本及南史改。</span>自賣爲十夫客，以營冢槨。從祖弟敬伯夫妻荒年被略賣江北，達之有田十畝，貨以贖之，與之同財共宅。郡命爲主簿，固以讓兄。又讓世業舊田與族弟，弟亦不受，<span class="jiaozhusup">「弟」字原訛倒在「受」字下，今依各本乙正。</span>田遂閑廢。建元三年，詔表門閭。
</p>
<p class="em2" id="p24"><a class="gg-link" href="#p24" onclick="return changeColor(this);"></a>
	河南辛普明僑居會稽，自少與兄共處一帳，兄亡，以帳施靈座，夏月多蚊，普明不以露寢見色。兄將葬，鄰人嘉其義，賻助甚多，普明初受，後皆反之。贈者甚怪，普明曰：「本以兄墓不周，故不逆來意。今何忍亡者餘物以爲家財。」後遭母喪，幾至毀滅。揚州刺史豫章王辟爲（義）〔議〕曹從事。<span class="jiaozhusup">據元龜七百二十七改。按百官志，州朝置別駕、治中、議曹、文學、祭酒諸曹部從事史。</span>年五十，卒。
</p>
<p class="em2" id="p25"><a class="gg-link" href="#p25" onclick="return changeColor(this);"></a>
	又有何伯璵，弟幼璵，俱厲節操。養孤兄子，及長爲婚，推家業盡與之。安貧枯槁，誨人不倦，鄉里呼爲人師。郡守下車，莫不修謁。永明十一年，伯璵卒。幼璵少好佛法，<span class="jiaozhusup">「少」南史作「末」，言幼璵晚年好佛法也，與此異。</span>翦落長齋，持行精苦。梁初卒。兄弟年並八十餘。
</p>
<p class="em2" id="p26"><a class="gg-link" href="#p26" onclick="return changeColor(this);"></a>
	王文殊，吳興故鄣人也。父沒虜，文殊思慕泣血，蔬食山谷三十餘年。太守謝蘥板爲功曹，不就。永明十一年，太守孔琇之表曰：「文殊性挺五常，心符三教。以父沒獯庭，抱終身之痛，專席恒居，銜罔極之卹。服紵縞以經年，餌蔬菽以俟命，婚義滅於天情，官序空於素抱。儻降甄異之恩，牓其閭里。」鬱林詔牓門，改所居爲「孝行里」。
</p>
<p class="em2" id="p27"><a class="gg-link" href="#p27" onclick="return changeColor(this);"></a>
	朱謙之字處光，吳郡錢唐人也。父昭之，以學解稱於鄉里。謙之年數歲，所生母亡，昭之假葬田側，爲族人朱幼方燎火所焚。同產姉密語之，謙之雖小，便哀戚如持喪。年長不婚娶。永明中，手刃殺幼方，詣獄自繫。縣令申靈勗表上，別駕孔稚珪、兼記室劉璡、司徒左西掾張融牋與刺史豫章王曰：「禮開報仇之典，以申孝義之情；法斷相殺之條，以表權時之制。謙之揮刃（軒）〔斬〕冤，<span class="jiaozhusup">據元龜八百九十六改。按軒與斬形近而訛。南監本、殿本、局本作「揮刃酬冤」，疑後人以軒冤不辭而改之也。</span>既申私禮；繫頸就死，又明公法。今仍殺之，則成當世罪人；宥而活之，即爲盛朝孝子。殺一罪人，未足弘憲；活一孝子，實廣風德。張緒陸澄，是其鄉舊，應具來由。融等與謙之並不相識，區區短見，深有恨然。」豫章王言之世祖，時吳郡太守王慈、太常張緒、尚書陸澄並表論其事，世祖嘉其義，慮相復報，乃遣謙之隨曹虎西行。將發，幼方子惲<span class="jiaozhusup">「惲」梁書朱异傳作「懌」。</span>於津陽門伺殺謙之，謙之之兄選之<span class="jiaozhusup">「選之」梁書朱异傳、南史孝義傳並作「巽之」。</span>又刺殺惲，有司以聞。世祖曰：「此皆是義事，不可問。」悉赦之。吳興沈顗聞而歎曰：「弟死於孝，兄殉於義。孝友之節，萃此一門。」選之字處林，有志節，著辯相論。幼時顧歡見而異之，以女妻焉。官至江夏王參軍。
</p>
<p class="em2" id="p28"><a class="gg-link" href="#p28" onclick="return changeColor(this);"></a>
	蕭叡明，南蘭陵人。領軍將軍諶從祖兄弟也。父孝孫，左軍。叡明初仕員外殿中將軍。少有至性，奉親謹篤。母病躬禱，夕不假寐，及亡，不勝哀而卒。永明五年，世祖詔曰：「龍驤將軍、安西中兵參軍、松滋令蕭叡明，愛敬淳深，色養盡禮，喪過乎哀，遂致毀滅。雖未達聖教，而一至可愍。宜加榮命，以矜善人。可贈中書郎。」
</p>
<p class="em2" id="p29"><a class="gg-link" href="#p29" onclick="return changeColor(this);"></a>
	樂頤字文德，<span class="jiaozhusup">「樂頤」南史作「樂頤之」。</span>南陽涅陽人。世居南郡。少而言行和謹，仕爲京府參軍。<span class="jiaozhusup">「京」原訛「原」，今據南監本、殿本、局本及南史改正。</span>父在郢州病亡，頤忽思父涕泣，因請假還，中路果得父凶問。頤便徒跣號咷，出陶家後渚，遇商人附載西上，水漿不入口數日。嘗遇病，與母隔壁，忍痛不言，齧被至碎，恐母之哀己也。
</p>
<p class="em2" id="p30"><a class="gg-link" href="#p30" onclick="return changeColor(this);"></a>
	湘州刺史王僧虔引爲主簿，以同僚非人，棄官去。吏部郎庾杲之嘗往候，頤爲設食，枯魚菜菹而已。杲之曰：「我不能食此。」母聞之，自出常膳魚羹數種。杲之曰：「卿過於茅季偉，我非郭林宗。」仕至郢州治中，卒。
</p>
<p class="em2" id="p31"><a class="gg-link" href="#p31" onclick="return changeColor(this);"></a>
	弟預亦孝，<span class="jiaozhusup">「預」原作「豫」，各本及南史並作「預」。張元濟校勘記云：「作『預』是，樂頤兄弟名皆頁旁。」今從張說，皆改爲「預」。</span>父臨亡，執其手以託郢州行事王奐，預悲感悶絕，吐血數升，遂發病。官至驃騎錄事。隆昌末，預謂丹陽尹徐孝嗣曰：「外傳藉藉，似有伊周之事，君蒙武帝殊常之恩，荷託付之重，恐不得同人此舉。人笑褚公，至今齒冷。」孝嗣心甚納之。建武中，爲永世令，民懷其德。卒官。有一老嫗行擔斛蔌（若）〔葉〕將詣市，<span class="jiaozhusup">據南監本、局本改。按南史云「有一媼年可六七十，擔檞蔌葉造市貨之」。</span>聞預死，棄擔號泣。
</p>
<p class="em2" id="p32"><a class="gg-link" href="#p32" onclick="return changeColor(this);"></a>
	鴈門解仲恭，<span class="jiaozhusup">按南史孝義傳作「解叔謙」，仲恭、叔謙當是昆季。</span>亦僑居南郡。家行敦睦，得纖豪財利，輒與兄弟平分。母病經時不差，入山採藥，遇一老父語之曰：「得丁公藤，病立愈。此藤近在前山際高樹垂下便是也。」忽然不見。仲恭如其言得之，治病，母即差。至今江陵人猶有識此藤者。
</p>
<p class="em2" id="p33"><a class="gg-link" href="#p33" onclick="return changeColor(this);"></a>
	江泌字士清，濟陽考城人也。父亮之，員外郎。泌少貧，晝日斫屟，夜讀書，隨月光握卷升屋。性行仁義，衣弊，〔恐〕虱饑死<span class="jiaozhusup">據南監本、殿本、局本補。</span>，乃復取置衣中。數日閒，終身無復虱。母亡後，以生闕供養，遇鮭不忍食。食菜不食心，以其有生意也。
</p>
<p class="em2" id="p34"><a class="gg-link" href="#p34" onclick="return changeColor(this);"></a>
	歷仕南中郎行參軍，所給募吏去役，得時病，莫有舍之者，吏扶杖投泌，泌親自隱卹，吏死，泌爲買棺。無僮役，兄弟共輿埋之。領國子助教。乘牽車至染烏頭，見老翁步行，下車載之，躬自步去。
</p>
<p class="em2" id="p35"><a class="gg-link" href="#p35" onclick="return changeColor(this);"></a>
	世祖以爲南康王子琳侍讀。建武中，明帝害諸王後，泌憂念子琳，詣誌公道人問其禍福。誌公覆香鑪灰示之，曰：「都盡。無所餘。」及子琳被害，泌往哭之，淚盡，繼之以血。親視殯葬，乃去。時廣漢王侍讀嚴桓之亦哭王盡哀。
</p>
<p class="em2" id="p36"><a class="gg-link" href="#p36" onclick="return changeColor(this);"></a>
	泌尋卒。泌族人兗州治中泌，黃門郎悆子也，與泌同名。世謂泌爲「孝江泌」以別之。
</p>
<p class="em2" id="p37"><a class="gg-link" href="#p37" onclick="return changeColor(this);"></a>
	杜栖字孟山，吳郡錢唐人，徵士京產子也。同郡張融與京產相友，每相造言論，栖常在側。融指栖曰：「昔陳太丘之召元方，方之爲劣。以今方古，古人何貴。」栖出京師，從儒士劉瓛受學。善清言，能彈琴飲酒，名儒貴遊多敬待之。中書郎周顒與京產書曰：「賢子學業清標，後來之秀。嗟愛之懷，豈知云已。所謂人之英彥，若己有之也。」刺史豫章王聞其名，辟議曹從事，仍轉西曹佐。竟陵王子良數致禮接。國子祭酒何胤治禮，又重栖，以爲學士，掌婚冠儀。
</p>
<p class="em2" id="p38"><a class="gg-link" href="#p38" onclick="return changeColor(this);"></a>
	以父老歸養，怡情壟畝。栖肥白長壯，及京產疾，旬日閒便皮骨自支。京產亡，水漿不入口七日，晨夕不罷哭，<span class="jiaozhusup">「罷」原訛「能」，今據南監本、殿本、局本改正。</span>不食鹽菜。每營買祭奠，身自看視，號泣不自持。朔望節歲，絕而復續，吐血數升。時何胤、謝朏並隱東山，遺書敦譬，誡以毀滅。至祥禫，暮夢見其父，慟哭而絕。初，胤兄點見栖歎曰：「卿風韻如此，雖獲嘉譽，不永年矣。」卒時年三十六。當世咸嗟惜焉。
</p>
<p class="em2" id="p39"><a class="gg-link" href="#p39" onclick="return changeColor(this);"></a>
	建武二年，剡縣有小兒，年八歲，與母俱得赤班病。母死，家人以小兒猶惡，不令其知。小兒疑之，問云：「母嘗數問我病，昨來覺聲羸，今不復聞，何謂也？」因自投下床，匍匐至母尸側，頓絕而死。鄉鄰告之縣令宗善才，求表廬，事竟不行。
</p>
<p class="em2" id="p40"><a class="gg-link" href="#p40" onclick="return changeColor(this);"></a>
	陸絳字魏卿，吳郡人也。父閑，字遐業，有風概，與人交，不苟合。少爲同郡張緒所知，仕至揚州別駕。明帝崩，閑謂所親曰：「宮車晏駕，百司將聽於冢宰。主王地重才弱，<span class="jiaozhusup">「主王」各本並作「主上」，南史亦作「主上」。按五朝人稱所佐諸王曰主王，諸公曰主公，此主王指始安王遙光也。作「主上」者訛。</span>必不能振，難將至矣。」乃感心疾，不復預州事。刺史始安王遙光反，事敗，閑以綱佐被召至杜姥宅，尚書令徐孝嗣啟閑不預逆謀，未及報，徐世（摽）〔檦〕令殺之。<span class="jiaozhusup">據南監本、局本及南史改。</span>絳時隨閑，抱閑頸乞代死，遂并見殺。
</p>
<p class="em2" id="p41"><a class="gg-link" href="#p41" onclick="return changeColor(this);"></a>
	史臣曰：澆風一起，人倫毀薄，抑引之教徒聞，珪璋之璞罕就。若令事長移忠，儻非行舉，薑桂辛酸，容遷本質。而旌閭變里，問餼存牢，不過鰥寡齊矜，力田等勸。其於扶獎名教，未爲多也。
</p>
<p class="em2" id="p42"><a class="gg-link" href="#p42" onclick="return changeColor(this);"></a>
	贊曰：孝爲行首，義實因心。白華秉節，寒木齊心。
</p>
<br/>
</div></body></html>