<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">南齊書-卷十三・志第五</title><script src="../Styles/main.js" type="text/javascript"></script><script src="../Styles/main.js" type="text/javascript"></script><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>卷十三・志第五</h1><hr/></div>
<div class="section" id="title-1"><h2>
<strong>天文下</strong>
</h2></div>
<p class="em2" id="p0"><a class="gg-link" href="#p0" onclick="return changeColor(this);"></a>
史臣曰：天文設象，宜備內外兩宮，但災之所躔，不必遍行景緯，五星精晷與二曜而爲七，妖祥是主，曆數攸司，蓋有殊於列宿也。若北辰不移，據在杠軸，眾星動流，實繫天體，五星從伏，<span class="jiaozhusup">錢大昕廿二史考異云：「梁武帝父名順之，故子顯修史，多易爲『從』字。如天文志『五星從伏』、『熒惑從行』、『歲星太白俱從行』、『辰星從行』之類。」</span>非關二義，故徐顯思以五星爲非星，虞喜論之詳矣。
</p>
<p class="strong" id="p1"><a class="gg-link" href="#p1" onclick="return changeColor(this);"></a>
五星相犯列宿雜災
</p>
<p class="em2" id="p2"><a class="gg-link" href="#p2" onclick="return changeColor(this);"></a>
建元元年八月辛亥，太白犯軒轅大星。
</p>
<p class="em2" id="p3"><a class="gg-link" href="#p3" onclick="return changeColor(this);"></a>
九月癸丑，太白從行於軫犯填星。
</p>
<p class="em2" id="p4"><a class="gg-link" href="#p4" onclick="return changeColor(this);"></a>
二年六月丙子，太白晝見。
</p>
<p class="em2" id="p5"><a class="gg-link" href="#p5" onclick="return changeColor(this);"></a>
四年二月丙戌，太白晝見在午上。
</p>
<p class="em2" id="p6"><a class="gg-link" href="#p6" onclick="return changeColor(this);"></a>
六（年）〔月〕辛卯，<span class="jiaozhusup">張森楷校勘記云：「年非所以繫日，且建元無六年，『年』必是『月』之訛。」今據改。</span>太白晝見午上。庚子，太白入東井，無所犯。
</p>
<p class="em2" id="p7"><a class="gg-link" href="#p7" onclick="return changeColor(this);"></a>
七月己未，太白有光影。
</p>
<p class="em2" id="p8"><a class="gg-link" href="#p8" onclick="return changeColor(this);"></a>
八月戊子，太白從軒轅犯女主星。甲辰，太白從行犯軒轅少民星。
</p>
<p class="em2" id="p9"><a class="gg-link" href="#p9" onclick="return changeColor(this);"></a>
九月己卯，太白從行犯太微西蕃上將。辛酉，太白從行入太微，在右執法星西北一尺。<span class="jiaozhusup">「右」永樂大典七千八百五十六引作「左」。</span>戊辰，太白從行犯太微左執法。
</p>
<p class="em2" id="p10"><a class="gg-link" href="#p10" onclick="return changeColor(this);"></a>
十二月壬子，太白從行犯填星，在氐度。丙辰，太白從行犯房北頭第一星。丁卯，太白犯楗閉星。
</p>
<p class="em2" id="p11"><a class="gg-link" href="#p11" onclick="return changeColor(this);"></a>
永明元年六月己酉，太白行犯太微上將星。辛酉，太白行犯太微左執法。
</p>
<p class="em2" id="p12"><a class="gg-link" href="#p12" onclick="return changeColor(this);"></a>
八月甲申，太白犯南斗第四星。
</p>
<p class="em2" id="p13"><a class="gg-link" href="#p13" onclick="return changeColor(this);"></a>
九月乙酉，太白犯南斗第三星。壬辰，太白熒惑合同在南斗度。
</p>
<p class="em2" id="p14"><a class="gg-link" href="#p14" onclick="return changeColor(this);"></a>
十月丁卯，太白犯哭星。
</p>
<p class="em2" id="p15"><a class="gg-link" href="#p15" onclick="return changeColor(this);"></a>
二年正月戊戌，太白晝見當午上。
</p>
<p class="em2" id="p16"><a class="gg-link" href="#p16" onclick="return changeColor(this);"></a>
三月甲戌，太白從行入羽林。
</p>
<p class="em2" id="p17"><a class="gg-link" href="#p17" onclick="return changeColor(this);"></a>
四月丙申，太白從行犯東井鉞星。
</p>
<p class="em2" id="p18"><a class="gg-link" href="#p18" onclick="return changeColor(this);"></a>
六月戊辰，太白熒惑合同在輿鬼度。己巳，太白從行輿鬼度犯歲星。
</p>
<p class="em2" id="p19"><a class="gg-link" href="#p19" onclick="return changeColor(this);"></a>
三年四月丁未，太白晝見。癸亥，太白晝見當午上。
</p>
<p class="em2" id="p20"><a class="gg-link" href="#p20" onclick="return changeColor(this);"></a>
五月戊子，太白犯少民星。
</p>
<p class="em2" id="p21"><a class="gg-link" href="#p21" onclick="return changeColor(this);"></a>
八月丁巳，太白晝見當午上。
</p>
<p class="em2" id="p22"><a class="gg-link" href="#p22" onclick="return changeColor(this);"></a>
十一月壬申，太白從行入氐。
</p>
<p class="em2" id="p23"><a class="gg-link" href="#p23" onclick="return changeColor(this);"></a>
十二月己酉，太白填星合在箕度。
</p>
<p class="em2" id="p24"><a class="gg-link" href="#p24" onclick="return changeColor(this);"></a>
四年九月壬辰，太白晝見當午。丙午，太白犯南斗。
</p>
<p class="em2" id="p25"><a class="gg-link" href="#p25" onclick="return changeColor(this);"></a>
十一月庚子，太白入羽林，又犯天關。
</p>
<p class="em2" id="p26"><a class="gg-link" href="#p26" onclick="return changeColor(this);"></a>
五年五月丁酉，太白晝見當午上。庚子，太白三犯畢左股第一星西南一尺。
</p>
<p class="em2" id="p27"><a class="gg-link" href="#p27" onclick="return changeColor(this);"></a>
六月甲戌，太白犯東井北轅第三星，在西一尺。
</p>
<p class="em2" id="p28"><a class="gg-link" href="#p28" onclick="return changeColor(this);"></a>
八月甲寅，太白從行入軒轅，在女主星東北一尺二寸，不爲犯。戊辰，太白從在太微西蕃上將星西南五寸。辛巳，太白從在太微左執法星西北四寸。
</p>
<p class="em2" id="p29"><a class="gg-link" href="#p29" onclick="return changeColor(this);"></a>
六年四月辛酉，太白從在熒惑北三寸，爲犯，並在東井度。
</p>
<p class="em2" id="p30"><a class="gg-link" href="#p30" onclick="return changeColor(this);"></a>
五月癸卯，太白晝見當午上。<span class="jiaozhusup">大典引此下有「己丑太白晝見當午」八字。</span>
</p>
<p class="em2" id="p31"><a class="gg-link" href="#p31" onclick="return changeColor(this);"></a>
六月己巳，太白從在太微西蕃右執法星東南四寸，爲犯。
</p>
<p class="em2" id="p32"><a class="gg-link" href="#p32" onclick="return changeColor(this);"></a>
七月癸巳，太白在氐角星東北一尺，爲犯。
</p>
<p class="em2" id="p33"><a class="gg-link" href="#p33" onclick="return changeColor(this);"></a>
八月乙亥，太白從行在房南第二左股次將星西南一尺，爲犯<span class="jiaozhusup">殿本考證云：「『左股』係『左服』之訛。房四星主車駕，南星曰左驂，次左服，故曰第二左服。」</span>。
</p>
<p class="em2" id="p34"><a class="gg-link" href="#p34" onclick="return changeColor(this);"></a>
閏八月甲午，太白晝見當午。
</p>
<p class="em2" id="p35"><a class="gg-link" href="#p35" onclick="return changeColor(this);"></a>
十一月戊午，太白從在歲星西北四尺，同在尾度。又在熒惑東北六尺五寸，在心度，合宿。
</p>
<p class="em2" id="p36"><a class="gg-link" href="#p36" onclick="return changeColor(this);"></a>
十二月壬寅，太白從行在填星西南二尺五寸斗度。
</p>
<p class="em2" id="p37"><a class="gg-link" href="#p37" onclick="return changeColor(this);"></a>
七年二月辛巳，太白從行入羽林。
</p>
<p class="em2" id="p38"><a class="gg-link" href="#p38" onclick="return changeColor(this);"></a>
十月癸酉，太白在歲星南，相去一尺六寸，從在箕度爲合。
</p>
<p class="em2" id="p39"><a class="gg-link" href="#p39" onclick="return changeColor(this);"></a>
十一月丁卯，太白從行入羽林。
</p>
<p class="em2" id="p40"><a class="gg-link" href="#p40" onclick="return changeColor(this);"></a>
八年正月丁未，太白晝見當午上。
</p>
<p class="em2" id="p41"><a class="gg-link" href="#p41" onclick="return changeColor(this);"></a>
六（年）〔月〕戊子，<span class="jiaozhusup">據毛本、局本改。</span>太白從行入東井。己丑，太白晝見當午。
</p>
<p class="em2" id="p42"><a class="gg-link" href="#p42" onclick="return changeColor(this);"></a>
八月庚辰，太白從在軒轅女主星南七尺，爲犯。
</p>
<p class="em2" id="p43"><a class="gg-link" href="#p43" onclick="return changeColor(this);"></a>
九月丙申，太白從行在太微西蕃上將星西南一尺，爲犯。丁未，太白從行入太微。辛酉，太白從行在進賢西五寸，爲犯。
</p>
<p class="em2" id="p44"><a class="gg-link" href="#p44" onclick="return changeColor(this);"></a>
十月乙亥，太白從行在亢南第二星西南一尺，爲犯。甲申，太白從行入氐。
</p>
<p class="em2" id="p45"><a class="gg-link" href="#p45" onclick="return changeColor(this);"></a>
十一月戊戌，太白從行在房北頭第二星東北一寸，又在楗閉星西南七寸，並爲犯。又在熒惑西北二尺，爲合宿。癸卯，太白從行在熒惑東北一尺，爲犯。
</p>
<p class="em2" id="p46"><a class="gg-link" href="#p46" onclick="return changeColor(this);"></a>
九年四月癸未，太白從歷，夕見西方，從疾參宿一度，比來多陰，至己丑開除，已見在日北，當西北維上，薄昏不見宿星，則爲先歷而見。
</p>
<p class="em2" id="p47"><a class="gg-link" href="#p47" onclick="return changeColor(this);"></a>
六月丙子，太白晝見當午上。
</p>
<p class="em2" id="p48"><a class="gg-link" href="#p48" onclick="return changeColor(this);"></a>
七月辛卯，太白從行入太微，在西蕃上將星北四寸，爲犯。
</p>
<p class="em2" id="p49"><a class="gg-link" href="#p49" onclick="return changeColor(this);"></a>
九月乙亥，太白從行在南斗第四星北二寸，爲犯。丁卯，太白在南斗第三星西一寸，爲犯。
</p>
<p class="em2" id="p50"><a class="gg-link" href="#p50" onclick="return changeColor(this);"></a>
十年二月甲辰，太白從行入羽林。
</p>
<p class="em2" id="p51"><a class="gg-link" href="#p51" onclick="return changeColor(this);"></a>
五月辛巳，太白從行入東井，在軒轅西第一星東六寸，爲犯。
</p>
<p class="em2" id="p52"><a class="gg-link" href="#p52" onclick="return changeColor(this);"></a>
七月乙丑，太白從行在軒轅大星東八寸，爲犯。<span class="jiaozhusup">大典引此下有「九月己酉太白晝見當午上」十一字。</span>
</p>
<p class="em2" id="p53"><a class="gg-link" href="#p53" onclick="return changeColor(this);"></a>
十一年正月戊辰，太白從行在歲星西北六寸，爲犯，在奎度。
</p>
<p class="em2" id="p54"><a class="gg-link" href="#p54" onclick="return changeColor(this);"></a>
二月丁丑，太白從行東井北轅西頭第一星東北一尺，爲犯。
</p>
<p class="em2" id="p55"><a class="gg-link" href="#p55" onclick="return changeColor(this);"></a>
四月戊子，太白在五諸侯東第二星西北六寸，爲犯。辛丑，太白從行入輿鬼，在東北星西南四寸，爲犯。
</p>
<p class="em2" id="p56"><a class="gg-link" href="#p56" onclick="return changeColor(this);"></a>
五月戊午，太白晝見當午，名爲經天。癸亥，太白從行入軒轅大星北一尺二寸，無所犯。
</p>
<p class="em2" id="p57"><a class="gg-link" href="#p57" onclick="return changeColor(this);"></a>
九月己酉，太白晝見當午上。
</p>
<p class="em2" id="p58"><a class="gg-link" href="#p58" onclick="return changeColor(this);"></a>
十月丙戌，太白行在進賢星西南四寸，爲犯。
</p>
<p class="em2" id="p59"><a class="gg-link" href="#p59" onclick="return changeColor(this);"></a>
十一月戊戌，太白從行入氐。丁卯，太白從行在楗閉星西北六寸，爲犯。
</p>
<p class="em2" id="p60"><a class="gg-link" href="#p60" onclick="return changeColor(this);"></a>
十二月壬辰，太白從行在南斗第六星東南一尺，爲犯。辛丑，太白從行在西建東星西南一尺，爲犯。
</p>
<p class="em2" id="p61"><a class="gg-link" href="#p61" onclick="return changeColor(this);"></a>
建元元年五月己未，熒惑犯太微西蕃上將，又犯東蕃上將。
</p>
<p class="em2" id="p62"><a class="gg-link" href="#p62" onclick="return changeColor(this);"></a>
二年十月辛酉，熒惑守太微。
</p>
<p class="em2" id="p63"><a class="gg-link" href="#p63" onclick="return changeColor(this);"></a>
四年六月戊子，熒惑從行入東井，無所犯。戊戌，熒惑在東井度，形色小而黃黑不明。丁丑，熒惑太白同在東井度。
</p>
<p class="em2" id="p64"><a class="gg-link" href="#p64" onclick="return changeColor(this);"></a>
七月甲戌，熒惑從行入輿鬼，犯積尸。
</p>
<p class="em2" id="p65"><a class="gg-link" href="#p65" onclick="return changeColor(this);"></a>
十月癸未，熒惑從行犯太微西蕃上將星。丙戌，熒惑從入太微。
</p>
<p class="em2" id="p66"><a class="gg-link" href="#p66" onclick="return changeColor(this);"></a>
十一月丙辰，熒惑（後）〔從〕行在太微，<span class="jiaozhusup">據毛本、殿本、局本改。</span>犯右執法。
</p>
<p class="em2" id="p67"><a class="gg-link" href="#p67" onclick="return changeColor(this);"></a>
永明元年正月己亥，熒惑逆犯上相。辛亥，熒惑守角。庚子，熒惑逆入太微。
</p>
<p class="em2" id="p68"><a class="gg-link" href="#p68" onclick="return changeColor(this);"></a>
三月丁卯，熒惑守太白。
</p>
<p class="em2" id="p69"><a class="gg-link" href="#p69" onclick="return changeColor(this);"></a>
六月戊申，熒惑從犯亢。己巳，熒惑從行犯氐東南星。
</p>
<p class="em2" id="p70"><a class="gg-link" href="#p70" onclick="return changeColor(this);"></a>
七月戊寅，熒惑填星同在氐度。丁亥，熒惑行犯房北頭第二星。
</p>
<p class="em2" id="p71"><a class="gg-link" href="#p71" onclick="return changeColor(this);"></a>
八月乙丑，熒惑從行犯天江。甲戌，熒惑犯南斗第五星。
</p>
<p class="em2" id="p72"><a class="gg-link" href="#p72" onclick="return changeColor(this);"></a>
十一月丙申，熒惑入羽林。
</p>
<p class="em2" id="p73"><a class="gg-link" href="#p73" onclick="return changeColor(this);"></a>
二年八月庚午，熒惑犯太微西蕃上將。癸未，熒惑犯太微右執法。丁酉，熒惑犯太微右執法。<span class="jiaozhusup">殿本考證云：「按癸未至丁酉計十五日，不書逆行，熒惑安能兩犯右執法。意者先犯左執法，次犯右執法耶？」</span>
</p>
<p class="em2" id="p74"><a class="gg-link" href="#p74" onclick="return changeColor(this);"></a>
十月庚申，熒惑犯進賢。
</p>
<p class="em2" id="p75"><a class="gg-link" href="#p75" onclick="return changeColor(this);"></a>
十一月壬辰，熒惑犯亢南第二星。丙申，熒惑犯亢南星。
</p>
<p class="em2" id="p76"><a class="gg-link" href="#p76" onclick="return changeColor(this);"></a>
十二月乙卯，熒惑入氐。
</p>
<p class="em2" id="p77"><a class="gg-link" href="#p77" onclick="return changeColor(this);"></a>
三年二月乙卯，熒惑在房北頭第一星西北一尺，徘徊守房。
</p>
<p class="em2" id="p78"><a class="gg-link" href="#p78" onclick="return changeColor(this);"></a>
四月戊戌，熒惑犯。<span class="jiaozhusup">殿本考證云：「『犯』字下必有闕文。」</span>
</p>
<p class="em2" id="p79"><a class="gg-link" href="#p79" onclick="return changeColor(this);"></a>
六月乙亥，熒惑犯房。癸亥，熒惑犯天江南頭第二星。
</p>
<p class="em2" id="p80"><a class="gg-link" href="#p80" onclick="return changeColor(this);"></a>
八月丁巳，熒惑犯南斗第五星。
</p>
<p class="em2" id="p81"><a class="gg-link" href="#p81" onclick="return changeColor(this);"></a>
十一月丙戌，熒惑從行入羽林。
</p>
<p class="em2" id="p82"><a class="gg-link" href="#p82" onclick="return changeColor(this);"></a>
四年八月戊辰，熒惑入太微。癸酉，熒惑犯太微右執法。戊子，熒惑在太微。
</p>
<p class="em2" id="p83"><a class="gg-link" href="#p83" onclick="return changeColor(this);"></a>
九月戊申，熒惑犯歲星。己酉，熒惑犯歲星，芒角相接。
</p>
<p class="em2" id="p84"><a class="gg-link" href="#p84" onclick="return changeColor(this);"></a>
十月丁丑，熒惑犯亢南頭第一星。
</p>
<p class="em2" id="p85"><a class="gg-link" href="#p85" onclick="return changeColor(this);"></a>
十一月庚寅，熒惑犯氐西南星。
</p>
<p class="em2" id="p86"><a class="gg-link" href="#p86" onclick="return changeColor(this);"></a>
十二月己未，熒惑犯房北頭第一星。庚申，熒惑入房北犯鉤鈐星。
</p>
<p class="em2" id="p87"><a class="gg-link" href="#p87" onclick="return changeColor(this);"></a>
五年二月乙亥，熒惑填星同在南斗度，爲合宿。
</p>
<p class="em2" id="p88"><a class="gg-link" href="#p88" onclick="return changeColor(this);"></a>
九月乙未，熒惑從行在哭星東，相去半寸。
</p>
<p class="em2" id="p89"><a class="gg-link" href="#p89" onclick="return changeColor(this);"></a>
六年四月癸丑，熒惑伏在參度，去太白二尺五寸，辰星去太白五尺，三星爲合宿。甲戌，熒惑在辰星東南二尺五寸，俱從行，入東井曠中，無所犯。
</p>
<p class="em2" id="p90"><a class="gg-link" href="#p90" onclick="return changeColor(this);"></a>
閏四月丁丑，熒惑從行在氐西南星北七寸，爲犯。己卯，熒惑從行入氐，無所犯。乙巳，熒惑從行在房北頭第一上將右驂星南六寸，爲犯。又在鉤鈐星西北五寸。
</p>
<p class="em2" id="p91"><a class="gg-link" href="#p91" onclick="return changeColor(this);"></a>
十一月丙寅，熒惑從行在歲星西，相去四尺，同在尾度，爲合宿。
</p>
<p class="em2" id="p92"><a class="gg-link" href="#p92" onclick="return changeColor(this);"></a>
七年二月丙子，熒惑從行在填星西，相去二尺，同在牽牛度，爲合宿。
</p>
<p class="em2" id="p93"><a class="gg-link" href="#p93" onclick="return changeColor(this);"></a>
三月戊午，熒惑從在泣星西北七寸。戊辰，熒惑從行入羽林。
</p>
<p class="em2" id="p94"><a class="gg-link" href="#p94" onclick="return changeColor(this);"></a>
八月戊戌，熒惑逆入羽林。
</p>
<p class="em2" id="p95"><a class="gg-link" href="#p95" onclick="return changeColor(this);"></a>
九月乙丑，熒惑入羽林，成句己。
</p>
<p class="em2" id="p96"><a class="gg-link" href="#p96" onclick="return changeColor(this);"></a>
八年四月丙申，熒惑從行入輿鬼，在西北星東南二寸，爲犯。
</p>
<p class="em2" id="p97"><a class="gg-link" href="#p97" onclick="return changeColor(this);"></a>
十月乙亥，熒惑入氐。
</p>
<p class="em2" id="p98"><a class="gg-link" href="#p98" onclick="return changeColor(this);"></a>
十一月乙未，熒惑從入北落門，在第一星東南，去鉤鈐三寸，爲犯。
</p>
<p class="em2" id="p99"><a class="gg-link" href="#p99" onclick="return changeColor(this);"></a>
九年三月甲午，熒惑從在填星東七寸，在歲星南六寸，同在虛度，爲犯，爲合宿。
</p>
<p class="em2" id="p100"><a class="gg-link" href="#p100" onclick="return changeColor(this);"></a>
四月癸亥，熒惑從行入羽林。
</p>
<p class="em2" id="p101"><a class="gg-link" href="#p101" onclick="return changeColor(this);"></a>
閏七月辛酉，熒惑從行在畢左股星西北一寸，爲犯。
</p>
<p class="em2" id="p102"><a class="gg-link" href="#p102" onclick="return changeColor(this);"></a>
八月十四日，熒惑應伏在昴三度，前先曆在畢度，二十一日始逆行北轉，垂及玄冬，熒惑囚死之時，而形色漸大於常。
</p>
<p class="em2" id="p103"><a class="gg-link" href="#p103" onclick="return changeColor(this);"></a>
十年二月庚子，熒惑從入東井北轅西頭第一星西二寸，爲犯。
</p>
<p class="em2" id="p104"><a class="gg-link" href="#p104" onclick="return changeColor(this);"></a>
三月癸未，熒惑從行在輿鬼西北七寸，爲犯。乙酉，熒惑從行入輿鬼。
</p>
<p class="em2" id="p105"><a class="gg-link" href="#p105" onclick="return changeColor(this);"></a>
六月壬寅，熒惑從行入太微。
</p>
<p class="em2" id="p106"><a class="gg-link" href="#p106" onclick="return changeColor(this);"></a>
十一年二月庚戌，熒惑從在填星西北六寸，爲犯，<span class="jiaozhusup">「填」原訛「鎮」，今據毛本、局本改正。</span>同在營室。
</p>
<p class="em2" id="p107"><a class="gg-link" href="#p107" onclick="return changeColor(this);"></a>
五月戊午，熒惑從行在歲星西南六寸，爲犯，同在婁度。
</p>
<p class="em2" id="p108"><a class="gg-link" href="#p108" onclick="return changeColor(this);"></a>
八月辛巳，熒惑從行入東井，在南轅西第一星東北一尺四寸。
</p>
<p class="em2" id="p109"><a class="gg-link" href="#p109" onclick="return changeColor(this);"></a>
十一月丁巳，熒惑逆行在五諸侯東星北四寸，爲犯。
</p>
<p class="em2" id="p110"><a class="gg-link" href="#p110" onclick="return changeColor(this);"></a>
隆昌元年三月乙丑，熒惑從行入輿鬼西北星東一寸，爲犯。癸酉，熒惑從行在輿鬼積尸星東北七寸，爲犯。
</p>
<p class="em2" id="p111"><a class="gg-link" href="#p111" onclick="return changeColor(this);"></a>
閏三月甲寅，熒惑從入軒轅。
</p>
<p class="em2" id="p112"><a class="gg-link" href="#p112" onclick="return changeColor(this);"></a>
五月丁酉，熒惑從入太微，在右執法北二寸，爲犯。
</p>
<p class="em2" id="p113"><a class="gg-link" href="#p113" onclick="return changeColor(this);"></a>
建元四年正月己卯，歲星太白俱從行，同在婁度爲合〔宿〕<span class="jiaozhusup">同在婁度爲合〔宿〕據南監本、毛本、殿本、局本補。</span>。
</p>
<p class="em2" id="p114"><a class="gg-link" href="#p114" onclick="return changeColor(this);"></a>
六月丁酉，歲星晝見。
</p>
<p class="em2" id="p115"><a class="gg-link" href="#p115" onclick="return changeColor(this);"></a>
永明元年五月甲午，歲星入東井。
</p>
<p class="em2" id="p116"><a class="gg-link" href="#p116" onclick="return changeColor(this);"></a>
七月壬午，歲星晝見。
</p>
<p class="em2" id="p117"><a class="gg-link" href="#p117" onclick="return changeColor(this);"></a>
三年五月丙子，歲星與太白合。
</p>
<p class="em2" id="p118"><a class="gg-link" href="#p118" onclick="return changeColor(this);"></a>
六月辛丑，歲星與辰星合。
</p>
<p class="em2" id="p119"><a class="gg-link" href="#p119" onclick="return changeColor(this);"></a>
十月己巳，歲星從入太微。
</p>
<p class="em2" id="p120"><a class="gg-link" href="#p120" onclick="return changeColor(this);"></a>
十一月甲子，歲星從入太微，犯右執法。
</p>
<p class="em2" id="p121"><a class="gg-link" href="#p121" onclick="return changeColor(this);"></a>
四年閏二月丙辰，歲星犯太微上將。
</p>
<p class="em2" id="p122"><a class="gg-link" href="#p122" onclick="return changeColor(this);"></a>
三月庚申，歲星犯太微上將。
</p>
<p class="em2" id="p123"><a class="gg-link" href="#p123" onclick="return changeColor(this);"></a>
四月己未，歲星犯右執法。
</p>
<p class="em2" id="p124"><a class="gg-link" href="#p124" onclick="return changeColor(this);"></a>
八月乙巳，歲星犯進賢，又與熒惑於軫度合宿。
</p>
<p class="em2" id="p125"><a class="gg-link" href="#p125" onclick="return changeColor(this);"></a>
五年二月癸卯，歲星犯進賢。
</p>
<p class="em2" id="p126"><a class="gg-link" href="#p126" onclick="return changeColor(this);"></a>
六月甲子，歲星晝見在軫度。
</p>
<p class="em2" id="p127"><a class="gg-link" href="#p127" onclick="return changeColor(this);"></a>
十月己未，歲星從在氐西南星北七寸，又辰星從入氐，在歲星西四尺五寸，又太白從在辰星東，相去一尺，同在氐度，三星爲合宿。
</p>
<p class="em2" id="p128"><a class="gg-link" href="#p128" onclick="return changeColor(this);"></a>
十二月甲戌，歲星晝見。
</p>
<p class="em2" id="p129"><a class="gg-link" href="#p129" onclick="return changeColor(this);"></a>
六年三月甲申，歲星逆行入氐宿。
</p>
<p class="em2" id="p130"><a class="gg-link" href="#p130" onclick="return changeColor(this);"></a>
六月丙寅，歲星晝見在氐度。
</p>
<p class="em2" id="p131"><a class="gg-link" href="#p131" onclick="return changeColor(this);"></a>
八年三月庚申，歲星守牽牛。
</p>
<p class="em2" id="p132"><a class="gg-link" href="#p132" onclick="return changeColor(this);"></a>
九年二月壬午，歲星從在填星西七寸，同在虛度爲合〔宿〕<span class="jiaozhusup">同在虛度爲合〔宿〕據南監本、毛本、殿本、局本補。</span>。
</p>
<p class="em2" id="p133"><a class="gg-link" href="#p133" onclick="return changeColor(this);"></a>
閏七月辛酉，歲星在泣星北五寸，爲犯，又守填星。
</p>
<p class="em2" id="p134"><a class="gg-link" href="#p134" onclick="return changeColor(this);"></a>
九月辛卯，在泣星西一尺五寸，爲合〔宿〕。<span class="jiaozhusup">在泣星西一尺五寸爲合〔宿〕據南監本、毛本、殿本、局本補。</span>
</p>
<p class="em2" id="p135"><a class="gg-link" href="#p135" onclick="return changeColor(this);"></a>
永明元年六月，辰星從行入太微，在太白西北一尺。
</p>
<p class="em2" id="p136"><a class="gg-link" href="#p136" onclick="return changeColor(this);"></a>
二年八月甲寅，辰星於翼犯太白。
</p>
<p class="em2" id="p137"><a class="gg-link" href="#p137" onclick="return changeColor(this);"></a>
九年六月丙子，辰星隨太白於西方，在七星度，相去一尺四寸，爲合宿。
</p>
<p class="em2" id="p138"><a class="gg-link" href="#p138" onclick="return changeColor(this);"></a>
十一年九月丙辰，辰星依曆應夕見西方亢宿一度，至九月八日不見。
</p>
<p class="em2" id="p139"><a class="gg-link" href="#p139" onclick="return changeColor(this);"></a>
隆昌元年正月丙戌，辰星見危度，在太白北一尺，爲犯。
</p>
<p class="em2" id="p140"><a class="gg-link" href="#p140" onclick="return changeColor(this);"></a>
建元三年十月癸丑，填星逆行守氐。
</p>
<p class="em2" id="p141"><a class="gg-link" href="#p141" onclick="return changeColor(this);"></a>
四年七月戊辰，填星從行入氐。
</p>
<p class="em2" id="p142"><a class="gg-link" href="#p142" onclick="return changeColor(this);"></a>
永明元年正月庚寅，填星守房心。
</p>
<p class="em2" id="p143"><a class="gg-link" href="#p143" onclick="return changeColor(this);"></a>
三月甲子，填星逆行犯西咸星。
</p>
<p class="em2" id="p144"><a class="gg-link" href="#p144" onclick="return changeColor(this);"></a>
二年二月戊辰，填星犯東咸星。
</p>
<p class="em2" id="p145"><a class="gg-link" href="#p145" onclick="return changeColor(this);"></a>
四年十二月辛巳，填星犯建星。
</p>
<p class="em2" id="p146"><a class="gg-link" href="#p146" onclick="return changeColor(this);"></a>
七年十二月戊辰，填星在須女度，又辰星從〔行〕在填星西南一尺一寸，<span class="jiaozhusup">據南監本、局本補。</span>爲合宿。
</p>
<p class="em2" id="p147"><a class="gg-link" href="#p147" onclick="return changeColor(this);"></a>
八年三月庚申，填星守哭尾。<span class="jiaozhusup">「哭尾」南監本、毛本、殿本、局本作「哭星」。</span>
</p>
<p class="em2" id="p148"><a class="gg-link" href="#p148" onclick="return changeColor(this);"></a>
九年七月庚戌，填星逆在泣西星東北七寸，爲犯。
</p>
<p class="em2" id="p149"><a class="gg-link" href="#p149" onclick="return changeColor(this);"></a>
十月甲午，填星從行在泣星西北五寸，爲犯。
</p>
<p class="strong" id="p150"><a class="gg-link" href="#p150" onclick="return changeColor(this);"></a>
流星災
</p>
<p class="em2" id="p151"><a class="gg-link" href="#p151" onclick="return changeColor(this);"></a>
建元元年十月癸酉，有流星大如三升塸，色白，尾長五丈，從南河東北二尺出，北行歷輿鬼西過，未至軒轅後星而沒，沒後餘中央，曲如車輪，俄頃化爲白雲，久乃滅。流星自下而升，名曰飛星。
</p>
<p class="em2" id="p152"><a class="gg-link" href="#p152" onclick="return changeColor(this);"></a>
三年十月丙午，有流星大如月，赤白色，尾長七丈，西北行入紫宮中，光照牆垣。
</p>
<p class="em2" id="p153"><a class="gg-link" href="#p153" onclick="return changeColor(this);"></a>
四年正月辛未，有流星大如三升塸，赤色，從北極第二星北一尺出，北行一丈而沒。
</p>
<p class="em2" id="p154"><a class="gg-link" href="#p154" onclick="return changeColor(this);"></a>
九月壬子，流星如鵝卵，從柳北出，入軒轅。又一枚如瓜大，出西行沒空中。
</p>
<p class="em2" id="p155"><a class="gg-link" href="#p155" onclick="return changeColor(this);"></a>
永明元年六月己酉，有流星如二升碗，從紫宮出，南行沒氐。
</p>
<p class="em2" id="p156"><a class="gg-link" href="#p156" onclick="return changeColor(this);"></a>
二年三月庚辰，有流星如二升碗，從天市中出，南行在心後。
</p>
<p class="em2" id="p157"><a class="gg-link" href="#p157" onclick="return changeColor(this);"></a>
四年二月乙丑，有流星大如一升器。戊辰，有流星大如五升器。
</p>
<p class="em2" id="p158"><a class="gg-link" href="#p158" onclick="return changeColor(this);"></a>
四月丁卯，有流星大如一升器，從南斗東北出，西行經斗入氐。
</p>
<p class="em2" id="p159"><a class="gg-link" href="#p159" onclick="return changeColor(this);"></a>
六月丙戌，有流星大如鴨卵，從匏瓜南出，至虛而入。
</p>
<p class="em2" id="p160"><a class="gg-link" href="#p160" onclick="return changeColor(this);"></a>
八月辛未，有流星大如三升塸，從觜星南出，西南行入天濛沒。
</p>
<p class="em2" id="p161"><a class="gg-link" href="#p161" onclick="return changeColor(this);"></a>
十一月戊寅，有流星大如二升塸，白色，從亢東北出，行入天市。
</p>
<p class="em2" id="p162"><a class="gg-link" href="#p162" onclick="return changeColor(this);"></a>
十二月丁巳，有流星大如三升碗，白色，從天市帝座出，東北行一丈而沒。
</p>
<p class="em2" id="p163"><a class="gg-link" href="#p163" onclick="return changeColor(this);"></a>
五年六月辛未，有流星大如三升器，沒後有痕。
</p>
<p class="em2" id="p164"><a class="gg-link" href="#p164" onclick="return changeColor(this);"></a>
九月丙申，有流星大如四升器，白色，有光照地。
</p>
<p class="em2" id="p165"><a class="gg-link" href="#p165" onclick="return changeColor(this);"></a>
十二月甲子，西北有流星大如鴨卵，黃白色，尾長六尺，西南行一丈餘沒。
</p>
<p class="em2" id="p166"><a class="gg-link" href="#p166" onclick="return changeColor(this);"></a>
六年三月癸酉，有流星大如鴨卵，赤色，無尾。
</p>
<p class="em2" id="p167"><a class="gg-link" href="#p167" onclick="return changeColor(this);"></a>
四月丙辰，北面有流星大如二升器，白色，北行六尺而沒。
</p>
<p class="em2" id="p168"><a class="gg-link" href="#p168" onclick="return changeColor(this);"></a>
七月癸巳，有流星大如鵝卵，白色，從匏瓜南出，西南行一丈沒空中。須臾，又有流星大如五升器，白色，從北河南出，東北行一丈三尺沒空中。
</p>
<p class="em2" id="p169"><a class="gg-link" href="#p169" onclick="return changeColor(this);"></a>
十月戊寅，南面有流星，大如雞卵，赤色，在東南行沒，沒後如連珠。
</p>
<p class="em2" id="p170"><a class="gg-link" href="#p170" onclick="return changeColor(this);"></a>
十二月壬寅，有流星大如鵝卵，黃白色，尾長三丈，有光，沒後有痕從梗河出，西行一丈許，沒空中。
</p>
<p class="em2" id="p171"><a class="gg-link" href="#p171" onclick="return changeColor(this);"></a>
七年正月甲寅，有流星如五升器，白色，尾長四尺，從坐旗星出，西行入五車而過，沒空中。
</p>
<p class="em2" id="p172"><a class="gg-link" href="#p172" onclick="return changeColor(this);"></a>
六月丁丑，流星大如二升器，黃赤色，有光尾長六尺許，從亢南出，西行入翼中而沒，沒後如連珠。
</p>
<p class="em2" id="p173"><a class="gg-link" href="#p173" onclick="return changeColor(this);"></a>
十月乙丑，有流星如三升器，赤黃色，尾長六尺，出紫宮內北極星，東南行三丈沒空中。壬辰，流星如三升器，白色，有光從五車北出，行入紫宮，抵北極第一第二星而過，落空中，尾如連珠，仍有音響似雷。太史奏名曰「天狗」。
</p>
<p class="em2" id="p174"><a class="gg-link" href="#p174" onclick="return changeColor(this);"></a>
八年四月癸巳，有流星如二升器，黃白色，有光，從心星南一尺許出，南行二丈沒，沒後如連珠。丁巳，流星如鵝〔卵〕，<span class="jiaozhusup">流星如鵝〔卵〕據南監本、毛本、殿本、局本補。</span>白色，長五丈許，從角星東北二尺出，西北行沒太微西蕃上將星閒。
</p>
<p class="em2" id="p175"><a class="gg-link" href="#p175" onclick="return changeColor(this);"></a>
六月癸未，有流星如鴨卵，赤色，從紫宮中出，西南行未至大角五尺許沒。
</p>
<p class="em2" id="p176"><a class="gg-link" href="#p176" onclick="return changeColor(this);"></a>
七月戊申，有流星如五升器，赤白色，長七尺，東南行二丈，沒空中。
</p>
<p class="em2" id="p177"><a class="gg-link" href="#p177" onclick="return changeColor(this);"></a>
十月乙亥，有流星如鵝卵，白色，從紫宮中出，西北行三丈許，沒空中。
</p>
<p class="em2" id="p178"><a class="gg-link" href="#p178" onclick="return changeColor(this);"></a>
十一月乙未，有流星如鵝卵，赤白色，有光無尾，從氐北一丈出，南行入氐中沒。辛丑，流星如鵝卵，白色，從參伐出，南行一丈沒空中。又有一流星大如三升器，白色，從軫中出，東南行入婁中沒。
</p>
<p class="em2" id="p179"><a class="gg-link" href="#p179" onclick="return changeColor(this);"></a>
九年五月庚子，有流星如雞子，白色，無尾，從紫宮裏黃帝座星西二尺出，南行一丈沒空中。丁未，流星如李子，白色，無尾，從奎東北大星東二尺出，東北行至天將軍而沒。戊申，流星如鵝卵，黃白色，尾長二丈，從箕星東一尺出，南行四丈沒。
</p>
<p class="em2" id="p180"><a class="gg-link" href="#p180" onclick="return changeColor(this);"></a>
七月乙卯，西南有流星大如二升器，白色，無尾，西南行一丈餘沒。戊午，有流星如二升器，黃白色，有光從天江星西出，東北經天過入參中而沒，<span class="jiaozhusup">毛本、殿本、局本無「過」字。</span>沒後如連珠。
</p>
<p class="em2" id="p181"><a class="gg-link" href="#p181" onclick="return changeColor(this);"></a>
閏七月戊辰，流星如鵝卵，赤色，尾長二尺，從文昌西行入紫宮沒。己巳，西南有流星如二升器，白色，西南行一丈沒。
</p>
<p class="em2" id="p182"><a class="gg-link" href="#p182" onclick="return changeColor(this);"></a>
九月戊子，有流星大如雞卵，白色，從少微星北頭出，東行入太微抵帝座星而過，未至東蕃次相一尺沒，如散珠。
</p>
<p class="em2" id="p183"><a class="gg-link" href="#p183" onclick="return changeColor(this);"></a>
十年正月甲戌，有流星如五升器，白色，從氐中出，東南行經房道過，從心星南二尺沒。
</p>
<p class="em2" id="p184"><a class="gg-link" href="#p184" onclick="return changeColor(this);"></a>
三月癸未，有流星如雞卵，青白色，尾長四尺，從牽牛南八寸出，南行一丈沒空中。
</p>
<p class="em2" id="p185"><a class="gg-link" href="#p185" onclick="return changeColor(this);"></a>
十一年二月壬寅，東北有流星如一升器，白色，無尾，北行三丈而沒。
</p>
<p class="em2" id="p186"><a class="gg-link" href="#p186" onclick="return changeColor(this);"></a>
四月丙申，有流星如三升器，白色，有光，尾長一丈許，從箕星東北一尺出，行二丈許，入斗度，沒空中，臨沒如連珠。
</p>
<p class="em2" id="p187"><a class="gg-link" href="#p187" onclick="return changeColor(this);"></a>
五月壬申，有流星大如雞子，黃白色，從太微端門出，無所犯，西南行一丈許沒，沒後有痕。
</p>
<p class="em2" id="p188"><a class="gg-link" href="#p188" onclick="return changeColor(this);"></a>
七月辛酉，有流星如雞子，赤色，無尾，從氐中出，西行一丈五尺沒空中。戊寅，有流星如雞卵，黃白色，從紫宮東蕃內出，東北行一丈五尺，至北極第五星西北四尺沒。
</p>
<p class="em2" id="p189"><a class="gg-link" href="#p189" onclick="return changeColor(this);"></a>
九月乙酉，有流星如鴨卵，黃白色，從婁南一尺出，東行二丈沒。
</p>
<p class="em2" id="p190"><a class="gg-link" href="#p190" onclick="return changeColor(this);"></a>
十二月己丑，西南有流星如三升器，黃赤色，無尾，西南行三丈許沒，散如遺火。
</p>
<p class="em2" id="p191"><a class="gg-link" href="#p191" onclick="return changeColor(this);"></a>
永元三年夜，天開黃色明照，須臾有物絳色如小甕，漸漸大如倉廩，聲隆隆如雷，墜太湖中，野雉皆雊，世人呼爲「木殃」。史臣案春秋緯「天狗如大奔星，有聲，望之如火，見則四方相射」。漢史云：「西北有三大星，如日狀，名曰天狗。天狗出則人相食。」天官云：「天狗狀如大鏡星。」<span class="jiaozhusup">殿本考證云：「大鏡星無考。天官書原文『狀如大奔星』爲是。」</span>又云：「如大流星，色黃，有聲。其止地類狗所墜。望之如火光，炎炎衝天。其上銳，其下圓，如數頃田。見則流血千里，破軍殺將。」漢史又云：「照明下爲天狗，所下兵起血流。」昭明，星也。洛書云：「昭明見而霸者出。」運斗樞云：「昭明有芒角，兵徵也。」河圖云：「太白散爲天狗。」漢史又云：「有星出，其狀赤白有光，即爲天狗，其下小無足，所下國易政。」眾說不同，未詳孰是。推亂亡之運，此其必天狗乎。
</p>
<p class="strong" id="p192"><a class="gg-link" href="#p192" onclick="return changeColor(this);"></a>
老人星
</p>
<p class="em2" id="p193"><a class="gg-link" href="#p193" onclick="return changeColor(this);"></a>
建元元年十一月戊辰，老人星見南方丙上。八月癸卯，祠老人星。<span class="jiaozhusup">按建元元年十二月戊辰朔，是十一月無戊辰也。又是年八月庚午朔，無癸卯，且八月不應在十二月後，必有訛。</span>
</p>
<p class="em2" id="p194"><a class="gg-link" href="#p194" onclick="return changeColor(this);"></a>
永明三年八月丁酉，老人星見南方丙上。
</p>
<p class="em2" id="p195"><a class="gg-link" href="#p195" onclick="return changeColor(this);"></a>
六年八月壬戌，老人星見南方丙上。
</p>
<p class="em2" id="p196"><a class="gg-link" href="#p196" onclick="return changeColor(this);"></a>
七年七月壬戌，老人星見南方丙上。
</p>
<p class="em2" id="p197"><a class="gg-link" href="#p197" onclick="return changeColor(this);"></a>
九年閏七月戊寅，老人星見南方丙上。
</p>
<p class="em2" id="p198"><a class="gg-link" href="#p198" onclick="return changeColor(this);"></a>
十年八月乙酉，老人星見。
</p>
<p class="em2" id="p199"><a class="gg-link" href="#p199" onclick="return changeColor(this);"></a>
十一年九月丙寅，老人星見南方丙上。
</p>
<p class="strong" id="p200"><a class="gg-link" href="#p200" onclick="return changeColor(this);"></a>
白虹雲氣
</p>
<p class="em2" id="p201"><a class="gg-link" href="#p201" onclick="return changeColor(this);"></a>
建元四年二月辛卯，白虹貫日。
</p>
<p class="em2" id="p202"><a class="gg-link" href="#p202" onclick="return changeColor(this);"></a>
永明十年七月癸酉，西方有白虹，須臾滅。
</p>
<p class="em2" id="p203"><a class="gg-link" href="#p203" onclick="return changeColor(this);"></a>
十一年九月甲午，西方有白虹，南頭指申，北頭指戌上，久久消滅。
</p>
<p class="em2" id="p204"><a class="gg-link" href="#p204" onclick="return changeColor(this);"></a>
建元四年二月辛卯，黑氣大小二枚，東至卯，西至酉，廣五丈，久久消滅。
</p>
<p class="em2" id="p205"><a class="gg-link" href="#p205" onclick="return changeColor(this);"></a>
永明二年四月丁未，北斗第六第七星閒有一白氣。
</p>
<p class="em2" id="p206"><a class="gg-link" href="#p206" onclick="return changeColor(this);"></a>
四年正月辛未，黃白氣長丈五尺許，入太微。
</p>
<p class="em2" id="p207"><a class="gg-link" href="#p207" onclick="return changeColor(this);"></a>
永明四年正月癸未，南面有陣雲一丈許。
</p>
<p class="em2" id="p208"><a class="gg-link" href="#p208" onclick="return changeColor(this);"></a>
五年四月己巳，有雲色黑，廣五尺，東頭指丑，西頭指酉，並至地。
</p>
<p class="em2" id="p209"><a class="gg-link" href="#p209" onclick="return changeColor(this);"></a>
十一月乙巳，東南有陣雲高一丈，北至卯，東南至巳，久久散漫。
</p>
<p class="em2" id="p210"><a class="gg-link" href="#p210" onclick="return changeColor(this);"></a>
六年二月癸亥，東西有一梗雲半天，曲向西，蒼白色。
</p>
<p class="em2" id="p211"><a class="gg-link" href="#p211" onclick="return changeColor(this);"></a>
三月庚辰，南面有梗雲，黑色，廣六寸。
</p>
<p class="em2" id="p212"><a class="gg-link" href="#p212" onclick="return changeColor(this);"></a>
七年十月辛未，有梗雲，蒼黑色，東頭至寅，西頭指酉，廣三尺，貫紫宮，久久消沒。
</p>
<p class="em2" id="p213"><a class="gg-link" href="#p213" onclick="return changeColor(this);"></a>
八年十一月乙未，有梗雲，黑色，六尺許，東頭至卯，西頭至酉，久久散漫。
</p>
<p class="em2" id="p214"><a class="gg-link" href="#p214" onclick="return changeColor(this);"></a>
十二月庚辰，南面有陣雲，黑色，高一丈許，東頭至巳，西頭至未，久久散漫。
</p>
<p class="em2" id="p215"><a class="gg-link" href="#p215" onclick="return changeColor(this);"></a>
十一年七月丙辰，東面有梗雲，蒼白色，廣二尺三寸，南頭指巳至地，北頭指子至地，久久漸散漫。
</p>
<p class="em2" id="p216"><a class="gg-link" href="#p216" onclick="return changeColor(this);"></a>
贊曰：陽精火鏡，陰靈水存。有稟有射，代爲明昏。垂光滿蓋，列景周渾。具位臣輔，備象街門。災生霣薄，祟起飛奔。弗忘人懼，瑜瑕辯論。若任天道，竈亦多言。
</p>
<br/>
</div></body></html>