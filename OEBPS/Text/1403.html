<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">南齊書-卷四十一・列傳第二十二</title><script src="../Styles/main.js" type="text/javascript"></script><script src="../Styles/main.js" type="text/javascript"></script><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>卷四十一・列傳第二十二</h1><hr/></div>
<div class="section" id="title-1"><h2>
<strong>張融　周顒</strong>
</h2></div>
<p class="em2" id="p0"><a class="gg-link" href="#p0" onclick="return changeColor(this);"></a>
張融字思光，吳郡吳人也。祖褘，晉琅邪王國郎中令。父暢，宋會稽太守。
</p>
<p class="em2" id="p1"><a class="gg-link" href="#p1" onclick="return changeColor(this);"></a>
融年弱冠，道士同郡陸脩靜以白鷺羽麈尾扇遺融，曰：「此既異物，以奉異人。」宋孝武聞融有早譽，解褐爲新安王北中郎參軍。孝武起新安寺，僚佐多儭錢帛，<span class="jiaozhusup">南史云「僚佐儭者，多至一萬」。錢大昕廿二史考異云：「儭與嚫同，廣韻嚫，嚫施也。」按釋氏要覽卷上嚫錢條云：「梵語達嚫拏，此云財施。今略達拏，但云嚫。」又五分律云：「食後施衣物，名達嚫。」</span>融獨儭百錢。帝曰：「融殊貧，當序以佳祿。」出爲封溪令。從叔永出後渚送之，曰：「似聞朝旨，汝尋當還。」融曰：「不患不還，政恐還而復去。」廣越嶂嶮，獠賊執融，將殺食之，融神色不動，方作洛生詠，賊異之而不害也。浮海至交州，於海中作海賦曰：
</p>
<p class="margin2" id="p2"><a class="gg-link" href="#p2" onclick="return changeColor(this);"></a>
蓋言之用也，情矣形乎。使天形寅內敷，情敷外寅者，<span class="jiaozhusup">黃侃云：「『天』當作『夫』。兩『寅』字皆當作『演』，史避梁武嫌名。」</span>言之業也。吾遠職荒官，將海得地，行關入浪，宿渚經波，傅懷樹觀，長滿朝夕，東西無里，南北如天，反覆懸烏，表裏菟色。壯哉水之奇也，奇哉水之壯也。故古人以之頌其所見，吾問翰而賦之焉。當其濟興絕感，豈覺人在我外，木生之作，君自君矣。
</p>
<p class="margin2" id="p3"><a class="gg-link" href="#p3" onclick="return changeColor(this);"></a>
分渾始地，判氣初天。作成萬物，爲山爲川。總川振會，導海飛門。爾其海之狀也，之相也：<span class="jiaozhusup">藝文類聚八引無「之相也」三字。</span>則窮區沒渚，萬里藏岸，控會河、濟，朝總江、漢。回混浩潰，巔倒發濤。浮天振遠，灌日飛高。摐<span class="jiazhu">麤江</span>撞則八紘摧隤，鼓怒則九紐折裂。𢶒<span class="jiazhu">於活</span>長風以舉波，漷<span class="jiazhu">音郭</span>天地而爲勢。𤄁<span class="jiazhu">音𥂕</span>澤<span class="jiazhu">于及</span>涾<span class="jiazhu">音沓</span>洽<span class="jiazhu">音合</span>，來往相𥩝<span class="jiazhu">麤合</span>。汨<span class="jiazhu">于突</span>湥<span class="jiazhu">音突</span>𣻷<span class="jiazhu">於渤</span>渤，𥥵<span class="jiazhu">紆狀</span>石成窟。西衝虞淵之曲，東振湯谷之阿。若木於是乎倒覆，折扶桑而爲渣<span class="jiazhu">在牙</span>。濩𤄶<span class="jiazhu">音藥</span>𣶯<span class="jiazhu">音門</span>渾，涫<span class="jiazhu">於官</span>𣷓<span class="jiazhu">於和</span>碨<span class="jiazhu">於磊</span>雍，渤<span class="jiazhu">非勃</span>淬<span class="jiazhu">音卒</span>淪<span class="jiazhu">音崙</span>澊<span class="jiazhu">音尊</span>，灡淺壟嵷<span class="jiazhu">于拱</span>。湍轉則日月似驚，浪動而星河如覆。<span class="jiaozhusup">「而」藝文類聚引作「則」。</span>既烈太山與崑崙相壓而共潰，又盛雷車震漢破天以折轂。
</p>
<p class="margin2" id="p4"><a class="gg-link" href="#p4" onclick="return changeColor(this);"></a>
淃<span class="jiazhu">於員</span>漣涴<span class="jiazhu">於卵</span>瀨<span class="jiazhu">於嬾</span>，輾轉縱橫。揚珠起玉，流鏡飛明。是其回堆曲浦，欹關弱渚之形勢也。沙嶼相接，洲島相連。東西南北，如滿于天。梁禽楚獸，胡木漢草之所生焉。長風動路，深雲暗道之所經焉。苕苕蔕蔕，窅〔窅〕翳翳。<span class="jiaozhusup">據南監本、毛本、殿本、局本補。</span>晨烏宿<span class="jiazhu">音秀</span>於東隅，落河浪其西界。茫沆<span class="jiazhu">于剛</span>汴河，汨<span class="jiazhu">于突</span>磈<span class="jiazhu">于磊</span>漫<span class="jiazhu">無官</span>桓。旁踞委岳，橫竦危巒。重彰岌岌，攢嶺聚立。嵂<span class="jiazhu">呂兀</span>稿<span class="jiazhu">音窟</span>嵂<span class="jiazhu">呂今</span>嶔<span class="jiazhu">欽</span>，架石相陰。蔭𡴷<span class="jiazhu">徒罪</span>陀陀，橫出旁入。嵬嵬<span class="jiazhu">支罪</span>磊磊，若相追而下及。峰勢縱橫，<span class="jiaozhusup">藝文類聚引作「峰勢崇高」。</span>岫形參錯。或如前而未進，乍非遷而已卻。天抗暉於東曲，日倒麗於西阿。嶺集雪以懷鏡，巖照春而自華。
</p>
<p class="margin2" id="p5"><a class="gg-link" href="#p5" onclick="return changeColor(this);"></a>
江洚<span class="jiazhu">許江</span>𣵁𣵁<span class="jiazhu">許百</span>，漈<span class="jiazhu">于曷</span>巖拍<span class="jiazhu">芬百</span>嶺。觸山䃶石，汙𣻵<span class="jiazhu">于各</span>𣽬<span class="jiazhu">音寒</span>況<span class="jiazhu">于朗</span>。碨<span class="jiazhu">於磊</span>泱<span class="jiazhu">於朗</span>渨𣶰<span class="jiazhu">音阿</span>，流柴磹<span class="jiazhu">五感反</span>𡵐<span class="jiazhu">五窟</span>。頓浪低波，𦷦<span class="jiazhu">苦降</span>䂭<span class="jiazhu">苦交</span>硄<span class="jiazhu">苦江</span>，<span class="jiaozhusup">按此句奪一字，各本並同。</span>折嶺挫峰，窂浪硠<span class="jiazhu">音郎（拉）</span>〔掊〕，<span class="jiaozhusup">窂浪硠（拉）〔掊〕據南監本、毛本、殿本、局本改。</span>崩山相𥔽<span class="jiazhu">苦合</span>。萬里藹藹，極路天外。電戰雷奔，倒地相磕。獸門象逸，魚路鯨奔。水遽龍魄，陸振虎魂。卻瞻無後，向望（行）〔何〕前。<span class="jiaozhusup">據藝文類聚改。按無後與何前相對成文，作「何」是。</span>長尋高眺，唯水與天。若乃山橫蹴浪，風倒摧波。磊若驚山竭嶺以竦石，鬱若飛煙奔雲以振霞。<span class="jiaozhusup">「霞」藝文類聚引作「柯」。</span>連瑤光而交綵，接玉繩以通華。
</p>
<p class="margin2" id="p6"><a class="gg-link" href="#p6" onclick="return changeColor(this);"></a>
爾乎夜滿深霧，晝密長雲，高河滅景，萬里無文。山門幽暖，岫戶葐蒀。九天相掩，玉地交氛。<span class="jiaozhusup">「玉」各本作「王」。殿本考證云：「諸本同。按『王』疑作『五』。」黃侃亦云應作「五」。</span>汪汪橫橫<span class="jiazhu">音皇</span>，沆沆<span class="jiazhu">于剛</span>浩浩<span class="jiazhu">音害</span>。<span class="jiaozhusup">黃侃云「浩浩」應作「（暂缺）（暂缺）」。</span>淬<span class="jiazhu">麤貴</span>潰大人之表，泱<span class="jiazhu">於朗</span>蕩君子之外。風沬相排，日閉雲開。浪散波合，岳起山隤。
</p>
<p class="margin2" id="p7"><a class="gg-link" href="#p7" onclick="return changeColor(this);"></a>
若乃漉沙構白，熬波出素。積雪中春，飛霜暑路。爾其奇名出錄，詭物無書。高岸乳鳥，橫門產魚。<span class="jiaozhusup">「門」藝文類聚作「閞」。</span>則何㦬<span class="jiazhu">音羅</span>鱅<span class="jiazhu">音容</span>鮨<span class="jiazhu">音詣</span>，𩹉<span class="jiazhu">音非</span>魜<span class="jiazhu">音人</span>館<span class="jiazhu">音果</span>䱻<span class="jiazhu">音滑</span>。哄日吐霞，吞河漱月。氣開地震，聲動天發。噴灑噦<span class="jiazhu">於月</span>噫<span class="jiazhu">於戒</span>，流雨而揚雲。喬髗壯脊，架岳而飛墳。𨁗<span class="jiazhu">音挺</span>動崩五山之勢，瞷<span class="jiazhu">矣簡</span>睔<span class="jiazhu">矣皋</span>煥七曜之文。腳蠵瑁蛑，<span class="jiaozhusup">「瑁蛑」藝文類聚作「玳瑁」。</span>綺貝繡螺。玄珠互綵，綠紫相華。遊風秋瀨，泳景登春。伏鱗漬綵，昇魵洗文。
</p>
<p class="margin2" id="p8"><a class="gg-link" href="#p8" onclick="return changeColor(this);"></a>
若乃春代秋緒，歲去冬歸。<span class="jiaozhusup">「冬」字原闕，據各本補。</span>柔風麗景，晴雲積暉。起龍塗於靈步，翔螭道之神飛。浮微雲之如瞢，落輕雨之依依。觸巧塗而䃭<span class="jiazhu">去紺</span>遠，抵欒木以激揚。浪相礡<span class="jiazhu">傍各</span>而起千狀，波獨湧乎驚萬容。蘋藻留映，荷芰提陰。扶容曼綵，秀遠華深。明藕移玉，清蓮代金。眄芬芳於遙渚，汎灼爍於長潯。浮艫雜軸，遊舶交艘。帷軒帳席，<span class="jiaozhusup">「帷」字原闕，據各本補。</span>方遠連高。入驚波而箭絕，振排天之雄飆。越湯谷以逐景，渡虞淵以追月。遍萬里而無時，浹天地於揮忽。雕隼飛而未半，鯤龍趠<span class="jiazhu">貪教</span>而不逮。舟人未及復其喘，已周流宇宙之外矣。
</p>
<p class="margin2" id="p9"><a class="gg-link" href="#p9" onclick="return changeColor(this);"></a>
陰鳥陽禽，春毛秋羽。遠翅風遊，高翮雲舉。翔歸棲去，連陰日路。瀾漲波渚，陶玄浴素。長紘四斷，<span class="jiaozhusup">「四」原訛「而」，各本不訛，今改正。</span>平表九絕。雉翥成霞，鴻飛起雪。合聲鳴侶，並翰翻群。飛關溢繡，流浦照文。
</p>
<p class="margin2" id="p10"><a class="gg-link" href="#p10" onclick="return changeColor(this);"></a>
爾夫人微亮氣，小白如淋。敘空澄遠，增漢無陰。照天容於鮷渚，<span class="jiaozhusup">「渚」字原闕，據各本補。</span>鏡河色於魦潯。括蓋餘以進廣，浸夏洲以洞深。形每驚而義維靜，跡有事而道無心。於是乎山海藏陰，雲塵入岫。天英遍華，日色盈秀。則若士神中，琴高道外。袖輕羽以衣風，逸玄裾於雲帶。筵秋月於源潮，帳春霞於秀瀨。曬蓬萊之靈岫，望方壺之妙闕。樹遏日以飛柯，嶺回峰以蹴月。空居無俗，素館何塵。谷門風道，林路雲真。
</p>
<p class="margin2" id="p11"><a class="gg-link" href="#p11" onclick="return changeColor(this);"></a>
若乃幽崖𨹝<span class="jiazhu">於夾</span>曌<span class="jiazhu">倉夾</span>，隈隩之窮，駿波虎浪之氣，激勢之所不攻。有卉有木，爲灌爲叢。絡糅網雜，結葉相籠。通雲交拂，連韻共風。蕩洲礉<span class="jiazhu">去角</span>岸，而千里若崩，衝崖沃島，其萬國如戰。振駿氣以擺雷，飛雄光以倒電。
</p>
<p class="margin2" id="p12"><a class="gg-link" href="#p12" onclick="return changeColor(this);"></a>
若夫增雲不氣，流風斂聲。瀾文復動，波色還驚。明月何遠，沙裏分星。至其積珍全遠，架寶諭深。瓊池玉壑，珠岫㻁岑。合日開夜，舒月解陰。珊瑚開繢，琉璃竦華。丹文鏡色，雜照冰霞。洪洪潰潰，浴干日月。淹漢星墟，滲河天界。風何本而自生，雲無從而空滅。籠麗色以拂煙，<span class="jiaozhusup">「籠」字原闕，據南監本、殿本、局本補。</span>鏡懸暉以照雪。
</p>
<p class="margin2" id="p13"><a class="gg-link" href="#p13" onclick="return changeColor(this);"></a>
爾乃方員去我，混然落情。氣暄而濁，化靜自清。心無終故不滯，志不敗而無成。既覆舟而載舟，固以死而以生。弘芻狗於人獸，導至本以充形。雖萬物之日用，諒何緯其何經。道湛天初，機茂形外。亡有所以而有，非膠有於生末。亡無所以而無，信無心以入太。不動動是使山岳相崩，不聲聲故能天地交泰。行藏虛於用舍，應感亮於圓會。仁者見之謂之仁，達者見之謂之達。咶者幾於上善，吾信哉其爲大矣。
</p>
<p class="em2" id="p14"><a class="gg-link" href="#p14" onclick="return changeColor(this);"></a>
融文辭詭激，獨與眾異。後還京師，以示鎮（國）〔軍〕將軍顧覬之，<span class="jiaozhusup">張森楷校勘記云：「百官志無鎮國將軍，疑有訛。」按宋書顧覬之傳，覬之死後，追贈鎮軍將軍。御覽五百九十九引、南史及元龜八百五十並作「鎮軍將軍」，今據改。又按「覬」各本並訛「凱」，今據南史改正，下同。</span>覬之曰：「卿此賦實超玄虛，但（悵）〔恨〕不道鹽耳。」<span class="jiaozhusup">據南監本、殿本、局本及南史改。</span>融即求筆注之曰：「漉沙構白，熬波出素。積雪中春，飛霜暑路。」此四句，後所足也。
</p>
<p class="em2" id="p15"><a class="gg-link" href="#p15" onclick="return changeColor(this);"></a>
覬之與融兄有恩好，覬之卒，融身負墳土。在南與交阯太守卞展有舊，展於嶺南爲人所殺，融挺身奔赴。
</p>
<p class="em2" id="p16"><a class="gg-link" href="#p16" onclick="return changeColor(this);"></a>
舉秀才，對策中第，爲尚書殿中郎，不就，爲儀曹郎。<span class="jiaozhusup">南史「爲」上有「改」字。</span>泰始五年，明帝取荊、郢、湘、雍四州射手，叛者斬亡身及家長者，家口沒奚官。元徽初，郢州射手有叛者，融議家人家長罪所不及，亡身刑五年。
</p>
<p class="em2" id="p17"><a class="gg-link" href="#p17" onclick="return changeColor(this);"></a>
尋請假奔叔父喪，道中罰幹錢敬道鞭杖五十，寄繫延陵獄。大明五年制，二品清官行僮幹杖，不得出十。爲左丞孫緬所奏，免官。尋復位，攝祠、倉部二曹。領（事）〔軍〕劉勉戰死，<span class="jiaozhusup">據南史、元龜四百五十六改。</span>祠曹議「上應哭勉不」，融議「宜哭」。於是始舉哀。倉曹又以「正月俗人所忌，太倉爲可開不」，融議「不宜拘束小忌」。尋兼掌正廚，融見宰殺，回車徑去，自表解職。
</p>
<p class="em2" id="p18"><a class="gg-link" href="#p18" onclick="return changeColor(this);"></a>
爲安成王撫軍倉曹參軍，轉南陽王友。融父暢先爲丞相長史，義宣事難，暢爲王玄謨所錄，將殺之。玄謨子瞻爲南陽王前軍長史，融啟求去官，不許。
</p>
<p class="em2" id="p19"><a class="gg-link" href="#p19" onclick="return changeColor(this);"></a>
融家貧願祿，初與從叔征北將軍永書曰：「融昔稱幼學，早訓家風，雖則不敏，率以成性。布衣葦席，<span class="jiaozhusup">「葦席」南史作「韋帶」。元龜九百作「韋帶」，九百五作「葦席」。</span>弱年所安，簞食瓢飲，不覺不樂。但世業清貧，民生多待，<span class="jiaozhusup">「民」南史、元龜九百、九百五並作「人」。</span>榛栗棗脩，女贄既長，束帛禽鳥，男禮已大。勉身就官，十年七仕，不欲代耕，何至此事。昔求三吳一丞，雖屢舛錯。<span class="jiaozhusup">「屢」殿本作「屬」，南史、元龜九百、九百五亦作「屬」。</span>今聞南康缺守，願得爲之。融不知階級，階級亦可不知，融政以求丞不得，所以求郡，求郡不得，亦可復求丞。」又與吏部尚書王僧虔書曰：「融，天地之逸民也。進不辨貴，退不知賤，兀然造化，忽如草木。實以家貧累積，孤寡傷心，八姪俱孤，二弟頗弱，撫之而感，古人以悲。豈能山海陋祿，申融情累。<span class="jiaozhusup">「申」原訛「甲」，今據南監本、殿本、局本及南史改正。</span>阮籍愛東平土風，融亦欣晉平閑外。」時議以融非治民才，竟不果。
</p>
<p class="em2" id="p20"><a class="gg-link" href="#p20" onclick="return changeColor(this);"></a>
辟太祖太傅掾，歷驃騎豫章王司空諮議參軍，遷中書郎，非所好，乞爲中散大夫，不許。融風止詭越，坐常危膝，行則曳步，翹身仰首，意制甚多。隨例同行，常稽遲不進。太祖素奇愛融，爲太尉時，時與融款接，見融常笑曰：「此人不可無一，不可有二。」即位後，手詔賜融衣曰：「見卿衣服麤故，誠乃素懷有本；交爾藍縷，亦虧朝望。今送一通故衣，意謂雖故，乃勝新〔也〕。<span class="jiaozhusup">乃勝新〔也〕據南監本、殿本、局本及南史補。</span>是吾所著，已令裁減稱卿之體。并履一量。」
</p>
<p class="em2" id="p21"><a class="gg-link" href="#p21" onclick="return changeColor(this);"></a>
融與吏部尚書何戢善，往詣戢，誤通尚書劉澄。融下車入門，乃曰：「非是。」至戶外，望澄，又曰：「非是。」既造席，視澄曰：「都自非是。」<span class="jiaozhusup">「自」原訛「目」，今據南監本、殿本、局本改正。</span>乃去。其爲異如此。
</p>
<p class="em2" id="p22"><a class="gg-link" href="#p22" onclick="return changeColor(this);"></a>
又爲長沙王鎮軍、竟陵王征北諮議，並領記室，司徒從事中郎。永明二年，總明觀講，敕朝臣集聽。融扶入就榻，私索酒飲之，難問既畢，乃長嘆曰：「嗚呼！仲尼獨何人哉！」爲御史中丞到撝所奏，免官，尋復。<span class="jiaozhusup">「復」下南監本、局本及南史、元龜九百四十四並有「職」字。</span>融形貌短醜，精神清澈。王敬則見融革帶垂寬，殆將至骼，<span class="jiaozhusup">「骼」南史及元龜九百四十四作「髀」。按疑作「髀」是。</span>謂之曰：「革帶太急。」融曰：「既非步吏，急帶何爲？」
</p>
<p class="em2" id="p23"><a class="gg-link" href="#p23" onclick="return changeColor(this);"></a>
融假東出，世祖問融住在何處？融答曰：「臣陸處無屋，舟居非水。」後日上以問融從兄緒，緒曰：「融近東出，未有居止，權牽小船，於岸上住。」上大笑。虜中聞融名，上使融接北使李道固，就席，道固顧之而言曰：「張融是宋彭城長史張暢子不？」融嚬蹙久之，曰：「先君不幸，名達六夷。」豫章王大會賓僚，融食炙始〔行〕畢，<span class="jiaozhusup">據南監本、殿本、局本及南史補。</span>行炙人便去，融欲求鹽蒜，口終不言，<span class="jiaozhusup">「口」原訛「白」，據南監本、殿本、局本及南史、元龜九百四十四改正。</span>方搖食指，<span class="jiaozhusup">「指」原訛「貨」，據南監本、殿本、局本及南史、元龜九百四十四改正。</span>半日乃息。出入朝廷皆拭目驚觀之。八年，朝臣賀眾瑞公事，<span class="jiaozhusup">「瑞」原訛「端」，今據南監本、殿本、局本及南史、元龜九百三十改正。</span>融扶入拜起，復爲有司所奏，見原。遷司徒右長史。
</p>
<p class="em2" id="p24"><a class="gg-link" href="#p24" onclick="return changeColor(this);"></a>
竟陵張欣時爲諸暨令，坐罪當死。欣時父興世宋世討南譙王義宣，官軍欲殺融父暢，興世以袍覆暢而坐之，以此得免。興世卒，融著高履負土成墳。至是融啟竟陵王子良，乞代欣時死。子良答曰：「此乃是長史美事，恐朝有常典，不得如長史所懷。」遷黃門郎，太子中庶子，司徒左長史。融有孝義，忌月三旬不聽樂，事嫂甚謹。宋丞相〔義宣〕起事，<span class="jiaozhusup">據南監本、殿本、局本補。</span>父暢以不同將見殺，司馬竺超民諫免之。暢臨終謂諸子曰：「昔丞相事難，吾緣竺司馬得活，爾等必報其子弟。」後超民孫微冬月遭母喪，居貧，融往弔之，悉脫衣以爲賻，披牛被而反。常以兄事微。豫章王嶷、竟陵王子良薨，自以身經佐吏，哭輒盡慟。
</p>
<p class="em2" id="p25"><a class="gg-link" href="#p25" onclick="return changeColor(this);"></a>
建武四年，病卒。年五十四。遺令建白旌無旒，<span class="jiaozhusup">「旌」御覽五百四十九引作「旐」，南史同。按古喪禮有明旌，禮記檀弓「銘，明旌也」，謂書死者之銘於旌。此云白旌，謂不書名於旌也，「旌」字不訛。</span>不設祭，令人捉麈尾登屋復魂。曰：「吾生平所善，自當凌雲一笑。」三千買棺，無製新衾。左手執孝經、老子，右手執小品法華經。妾二人，哀事畢，各遣還家。又曰：「以吾平生之風調，何至使婦人行哭失聲，不須暫停閨閤。」
</p>
<p class="em2" id="p26"><a class="gg-link" href="#p26" onclick="return changeColor(this);"></a>
融玄義無師法，而神解過人，白黑談論，鮮能抗拒。永明中，遇疾，爲（問）〔門〕律自序曰：<span class="jiaozhusup">據元龜八百十七改。按高逸顧歡傳云「司徒從事中郎張融作門律」，問與門形近而訛。各本皆未正，南史亦同訛。</span>「吾文章之體，多爲世人所驚，汝可師耳以心，不可使耳爲心師也。夫文豈有常體，但以有體爲常，政當使常有其體。丈夫當刪詩書，制禮樂，何至因循寄人籬下。且中代之文，道體闕變，尺寸相資，彌縫舊物。吾之文章，體亦何異，何嘗顛溫敘而錯寒暑，綜哀樂而橫歌哭哉？政以屬辭多出，比事不羈，不阡不陌，非途非路耳。然其傳音振逸，鳴節竦韻，或當未極，亦已極其所矣。汝若復別得體者，吾不拘也。吾義亦如文，造次乘我，顛沛非物。吾無師無友，不文不句，頗有孤神獨逸耳。義之爲用，將使性入清波，塵洗猶沐。無得釣聲同利，舉價如高，俾是道場，險成軍路。吾昔嗜僧言，多肆法辯，此盡遊乎言笑，而汝等無幸。」又云：「人生之口，正可論道說義，惟飲與食。此外如樹（銅爲）〔網焉〕。<span class="jiaozhusup">此外如樹（銅爲）〔網焉〕據南監本、殿本、局本改。</span>吾每以不爾爲恨，爾曹當振綱也。」
</p>
<p class="em2" id="p27"><a class="gg-link" href="#p27" onclick="return changeColor(this);"></a>
臨卒，又戒其子曰：「手澤存焉，父書不讀！況父音情，婉在其韻。吾意不然，別遺爾音。吾文體英絕，變而屢奇，既不能遠至漢魏，故無取嗟晉宋。豈吾天挺，蓋不隤家聲。汝若不看，父祖之意欲汝見也。可號哭而看之。」融自名集爲玉海。司徒褚淵問玉海名，融答：「玉以比德，海崇上善。」文集數十卷行於世。
</p>
<p class="em2" id="p28"><a class="gg-link" href="#p28" onclick="return changeColor(this);"></a>
張氏知名，前有敷、演、鏡、暢，後有充、融、卷、稷。
</p>
<p class="em2" id="p29"><a class="gg-link" href="#p29" onclick="return changeColor(this);"></a>
周顒字彥倫，汝南安城人。晉左光祿大夫顗七世孫也。祖虎頭，員外常侍。父恂，歸鄉相。
</p>
<p class="em2" id="p30"><a class="gg-link" href="#p30" onclick="return changeColor(this);"></a>
顒少爲族祖朗所知。解褐海陵國侍郎。益州刺史蕭惠開賞異顒，攜入蜀，爲厲鋒將軍，帶肥鄉、成都二縣令。<span class="jiaozhusup">錢大昕廿二史考異云：「按宋齊二志，成都無肥鄉縣。」</span>轉惠開輔國府參軍，將軍、令如故。仍爲府主簿。常謂惠開性太險峻，每致諫，惠開不悅，答顒曰：「天險地險，王公設險，但問用險何如耳。」隨惠開還都。
</p>
<p class="em2" id="p31"><a class="gg-link" href="#p31" onclick="return changeColor(this);"></a>
宋明帝頗好言理，<span class="jiaozhusup">「言理」南史作「玄理」。</span>以顒有辭義，引入殿內，親近宿直。帝所爲慘毒之事，顒不敢顯諫，輒誦經中因緣罪福事，帝亦爲之小止。轉安成王撫軍行參軍。元徽初，出爲剡令，有恩惠，百姓思之<span class="jiaozhusup">「之」原訛「遠」，各本不訛，今改正。</span>。還歷邵陵王南中郎三府參軍。太祖輔政，引接顒。顒善尺牘，沈攸之送絕交書，太祖口授令顒裁答。轉齊臺殿中郎。
</p>
<p class="em2" id="p32"><a class="gg-link" href="#p32" onclick="return changeColor(this);"></a>
建元初，爲長沙王參軍，後軍參軍，山陰令。縣舊訂滂民，以供雜使。顒言之於太守聞喜公子良曰：「竊見滂民之困，困實極矣。役命有常，祗應轉竭，蹙迫驅催，莫安其所。險者或竄避山湖，困者自經溝瀆爾。亦有摧臂斮手，苟自殘落，販傭貼子，權赴急難。每至滂使發動，遵赴常促，輒有柤杖被錄，<span class="jiaozhusup">「錄「原訛」，各本不訛，今改正。</span>稽顙階垂，泣涕告哀，不知所振。<span class="jiaozhusup">「振」原訛「侲」，今據毛本、殿本、局本改正。</span>下官未嘗不臨食罷箸，當書偃筆，爲之久之，愴不能已。交事不濟，不得不就加捶罰，見此辛酸，時不可過。山陰邦治，事倍餘城；然略聞諸縣，亦處處皆躓。唯上虞以百戶一滂，大爲優足，過此列城，不無凋罄。宜應有以普救倒懸，設流開便，則轉患爲功，得之何遠。」還爲文惠太子中軍錄事參軍，隨府轉征北。文惠在東宮，顒還正員郎，<span class="jiaozhusup">「還」南史作「遷」。</span>始興王前軍諮議。直侍殿省，復見賞遇。
</p>
<p class="em2" id="p33"><a class="gg-link" href="#p33" onclick="return changeColor(this);"></a>
顒音辭辯麗，出言不窮，宮商朱紫，發口成句。汎涉百家，長於佛理。著三宗論。立空假名，立不空假名。設不空假名難空假名，設空假名難不空假名。假名空難二宗，又立假名空。西涼州智林道人遺顒書曰：「此義旨趣似非始開，妙聲中絕六七十載。貧道年二十時，便得此義，竊每歡喜，無與共之。年少見長安耆老，多云關中高勝乃舊有此義，當法集盛時，能深得斯趣者，本無多人。過江東略是無一。貧道捉麈尾來四十餘年，東西講說，謬重一時，餘義頗見宗錄，唯有此塗白黑無一人得者，爲之發病。非意此音猥來入耳，始是真實行道第一功德。」其論見重如此。
</p>
<p class="em2" id="p34"><a class="gg-link" href="#p34" onclick="return changeColor(this);"></a>
顒於鍾山西立隱舍，休沐則歸之。轉太子僕，兼著作，撰起居注。遷中書郎，兼著作如故。常遊侍東宮。少從外氏車騎將軍臧質家得衛恒散隸書法，學之甚工。文惠太子使顒書玄圃茅齋壁，國子祭酒何胤以倒薤書求就顒換之，顒笑而答曰：「天下有道，丘不與易也。」
</p>
<p class="em2" id="p35"><a class="gg-link" href="#p35" onclick="return changeColor(this);"></a>
每賓友會同，顒虛席晤語，辭韻如流，聽者忘倦。兼善老、易，與張融相遇，輒以玄言相滯，彌日不解。清貧寡欲，終日長蔬食，雖有妻子，獨處山舍。衛將軍王儉謂顒曰：「卿山中何所食？」顒曰：「赤米白鹽，綠葵紫蓼。」文惠太子問顒：「菜食何味最勝？」顒曰：「春初早韭，秋末晚菘。」時何胤亦精信佛法，無妻妾。太子又問顒：「卿精進何如何胤？」顒曰：「三塗八難，共所未免。然各有其累。」太子曰：「所累伊何？」對曰：「周妻何肉。」其言辭應變，皆如此也。
</p>
<p class="em2" id="p36"><a class="gg-link" href="#p36" onclick="return changeColor(this);"></a>
轉國子博士，兼著作如故。太學諸生慕其風，爭事華辯。後何胤言斷食生，<span class="jiaozhusup">「言斷食生」南監本作「亦斷食肉」。</span>猶欲食（肉）白魚、䱇脯、糖蟹，<span class="jiaozhusup">據南監本刪。按南史亦無「肉」字。</span>以爲非見生物。疑食蚶蠣，使學生議之。學生鍾岏曰：「䱇之就脯，驟於屈伸，蟹之將糖，躁擾彌甚。仁人用意，深懷如怛。至於車螯蚶蠣，眉目內闕，慚渾沌之奇，礦殼外緘，非金人之慎。不悴不榮，曾草木之不若；無馨無臭，與瓦礫其何算。故宜長充庖廚，永爲口實。」竟陵王子良見岏議，大怒。
</p>
<p class="em2" id="p37"><a class="gg-link" href="#p37" onclick="return changeColor(this);"></a>
胤兄點，亦遁節清信。顒與書，勸令菜食。曰：「丈人之所以未極遐蹈，或在不近全菜邪？脫灑離析之討，鼎俎網罟之興，載〔之簡〕策，<span class="jiaozhusup">據元龜八百二十一補。</span>其來寔遠。誰敢干議？觀聖人之設膳脩，仍復爲之品節，蓋以茹毛飲血，與生民共始，縱而勿裁，將無厓畔。善爲士者，豈不以恕己爲懷？是以各靜封疆，罔相陵軼。<span class="jiaozhusup">「軼」廣弘明集三十作「轢」。</span>況乃變之大者，莫過死生；生之所重，無踰性命。性命之於彼極切，滋味之在我可賒，而終身朝晡，資之以永〔歲〕，<span class="jiaozhusup">資之以永〔歲〕據廣弘明集補。按南監本、殿本、局本作「資之以味」，殆原脫「歲」字，後人以「資之以永」不可解，遂改「永」爲「味」耳。</span>彼就冤殘，莫能自列，<span class="jiaozhusup">「列」廣弘明集作「伸」。</span>我業久長，吁哉可畏。且區區微卵，脆薄易矝，<span class="jiaozhusup">「矝」各本作「矜」。按段注說文「矜」字作「矝」，云從矛令聲。是矝有憐音，不必改作「矜」也。</span>歂彼弱麑，顧步宜衄。觀其飲喙飛沈，<span class="jiaozhusup">「飛沈」南監本、殿本及元龜八百二十一並作「飛行」。</span>使人（物）憐悼，<span class="jiaozhusup">據元龜、廣弘明集刪。按南監本、殿本、局本作「人應憐悼」。</span>況可心心撲褫，<span class="jiaozhusup">「心心」元龜、廣弘明集作「甘心」。</span>加復恣忍吞嚼。<span class="jiaozhusup">「恣忍」廣弘明集作「恣意」。</span>至乃野牧盛群，閉豢重圈，量肉揣毛，以俟枝剝，<span class="jiaozhusup">「俟」毛本、殿本作「挨」，按元龜、廣弘明集並作「俟」，作「挨」非。「枝」元龜、廣弘明集作「支」。按枝支通，枝剝猶言支解，殿本考證謂「枝」疑作「披」，非。</span>如土委地，僉謂常理，（百）〔可〕爲愴息，<span class="jiaozhusup">據元龜、廣弘明集改。</span>事豈一塗。若云三世理誣，則幸矣良快，如使此道果然，而〔受〕形未息，<span class="jiaozhusup">據南史何尚之傳孫胤附傳及廣弘明集補。</span>則一往一來，一生一死，輪迴是常事。<span class="jiaozhusup">「輪迴是」三字原闕，今據南監本、毛本、殿本、局本補。按元龜作「斯爲常事」。廣弘明集作「一往一來，生死常事」。</span>雜報如家，人天如客，遇客日尠，在家日多，吾儕信業，未足長免，則傷心之慘，行亦（息念）〔自及〕<span class="jiaozhusup">行亦（息念）〔自及〕據南監本、局本及南史、元龜改。按廣弘明集作「行亦自念」。</span>。丈人於血氣之類，雖無身踐，至於晨鳧夜鯉，<span class="jiaozhusup">「晨鳧夜鯉」廣弘明集作「升鳧沈鯉」。</span>不能不取備屠門。財貝之〔一〕經盜手，<span class="jiaozhusup">據廣弘明集補。</span>猶爲廉士所棄；生性之一啟鸞刀，寧復慈心所忍。騶虞雖飢，非自死之草不食，聞其風豈不使人多愧。<span class="jiaozhusup">「風」字下南監本、殿本有「者」字。「愧」字下廣弘明集有「恥」字。</span>眾生之稟此形質，以畜肌膋，皆由其積壅癡迷，沈流莫反，報受穢濁，歷苦酸長，此甘與肥，皆無明之報聚也。何至復引此滋腴，自汙腸胃。丈人得此有素，聊復寸言發起耳。」
</p>
<p class="em2" id="p38"><a class="gg-link" href="#p38" onclick="return changeColor(this);"></a>
顒卒官時，會王儉講孝經未畢，舉曇濟自代，<span class="jiaozhusup">按禮志上有國子助教謝曇濟，當即其人，疑此脫一「謝」字。</span>學者榮之。官爲給事中。
</p>
<p class="em2" id="p39"><a class="gg-link" href="#p39" onclick="return changeColor(this);"></a>
史臣曰：弘毅存容，至仁表貌，汲黯剛戇，崔琰聲姿，然後能不憚雄桀，亟成譏犯。張融標心託旨，全等塵外，吐納風雲，不論人物，而干君會友，<span class="jiaozhusup">「干」南監本、殿本、局本作「事」。</span>敦義納忠，誕不越檢，常在名教。若夫奇偉之稱，則虞飜、陸績不得獨擅於前也。
</p>
<p class="em2" id="p40"><a class="gg-link" href="#p40" onclick="return changeColor(this);"></a>
贊曰：思光矯矯，萬里千仞。升同應諧，黜同解擯。務在連衡，不謀銷印。彥倫辭辯，苦節清韻。白馬橫擒，雲梯獨振。
</p>
<p class="jiazhu" id="p41"><a class="gg-link" href="#p41" onclick="return changeColor(this);"></a>
張融海賦文多脫誤，諸本同。
</p>
<br/>
</div></body></html>