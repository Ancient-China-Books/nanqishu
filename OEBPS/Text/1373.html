<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">南齊書-卷十一・志第三</title><script src="../Styles/main.js" type="text/javascript"></script><script src="../Styles/main.js" type="text/javascript"></script><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>卷十一・志第三</h1><hr/></div>
<div class="section" id="title-1"><h2>
<strong>樂</strong>
</h2></div>
<p class="em2" id="p0"><a class="gg-link" href="#p0" onclick="return changeColor(this);"></a>
南郊樂舞歌辭，二漢同用，見前漢志，五郊互奏之。魏歌舞不見，疑是用漢辭也。晉武帝泰始二年，郊祀明堂，詔禮遵用周室肇稱殷祀之義，<span class="jiaozhusup">「祀」晉書樂志作「禮」。</span>權用魏儀。後使傅玄造祠天地五郊夕牲歌詩一篇，迎神歌一篇。宋文帝使顏延之造郊天夕牲、迎送神、饗神歌詩三篇，是則宋初又仍晉也。建元二年，有司奏，郊廟雅樂歌辭舊使學士博士撰，搜簡採用，請敕外，凡義學者普令製立。<span class="jiaozhusup">「義學」各本作「肄學」。案後漢書召馴傳，帝嘉其義學。楊仁傳，由是義學大興。廣弘明集卷十，義學沙門。「義學」謂有辭義學術者，不訛。</span>參議：太廟登歌宜用司徒褚淵，餘悉用黃門郎謝超宗辭。超宗所撰，多刪顏延之、謝莊辭以爲新曲，備改樂名。永明二年，太子步兵校尉伏曼容上表，宜集英儒，刪纂雅樂。詔付外詳，竟不行。
</p>
<p class="em2" id="p1"><a class="gg-link" href="#p1" onclick="return changeColor(this);"></a>
群臣出入，奏肅咸之樂：
</p>
<p class="margin2" id="p2"><a class="gg-link" href="#p2" onclick="return changeColor(this);"></a>
夤承寶命，<span class="jiaozhusup">「承」宋書樂志作「威」。案齊高帝父名承之，而齊南郊樂歌不諱，可疑。</span>嚴恭帝緒。<span class="jiaozhusup">「緒」宋書樂志作「祖」。按文選顏延年宋郊祀歌亦作「嚴恭帝祖」，李善注「帝，上帝；祖，先祖也」。</span>奄受敷錫，升中拓宇。亙地稱皇，罄天作主。月域來賓，<span class="jiaozhusup">「域」宋書樂志作「竁」。按文選亦作「竁」。</span>日際奉土。開元首正，禮交樂舉。六典聯事，九官列序。<span class="jiazhu">此下除四句，皆顏辭。</span>
</p>
<p class="em2" id="p3"><a class="gg-link" href="#p3" onclick="return changeColor(this);"></a>
牲出入，奏引牲之樂：
</p>
<p class="margin2" id="p4"><a class="gg-link" href="#p4" onclick="return changeColor(this);"></a>
皇乎敬矣，恭事上靈。昭教國祀，肅肅明明。有牲在滌，有絜在俎。以薦王衷，以答神祜。<span class="jiazhu">此上四句，顏辭。</span>陟配在京，降德在民。奔精望夜，高燎佇晨。
</p>
<p class="em2" id="p5"><a class="gg-link" href="#p5" onclick="return changeColor(this);"></a>
薦豆呈毛血，奏嘉薦之樂：
</p>
<p class="margin2" id="p6"><a class="gg-link" href="#p6" onclick="return changeColor(this);"></a>
我恭我享，惟孟之春。以孝以敬，立我蒸民。青壇奄靄，翠幙端凝。嘉俎重薦，兼籍再升。設業設簴，<span class="jiaozhusup">原訛「誤業詳簴」，各本不訛，今改正。</span>展容玉庭。肇禋配祀，克對上靈。<span class="jiazhu">此一篇增損謝辭。</span>
</p>
<p class="em2" id="p7"><a class="gg-link" href="#p7" onclick="return changeColor(this);"></a>
右夕牲歌，並重奏。
</p>
<p class="em2" id="p8"><a class="gg-link" href="#p8" onclick="return changeColor(this);"></a>
迎神，奏昭夏之樂：
</p>
<p class="margin2" id="p9"><a class="gg-link" href="#p9" onclick="return changeColor(this);"></a>
惟聖饗帝，惟孝饗親。<span class="jiazhu">此下除二句。</span>禮行宗祀，敬達郊禋。金枝中樹，廣樂四陳。<span class="jiazhu">此下除八句。</span>月御案節，星驅扶輪。遙興遠駕，曜曜振振。告成大報，受釐元神。
</p>
<p class="em2" id="p10"><a class="gg-link" href="#p10" onclick="return changeColor(this);"></a>
皇帝入壇東門，奏永至之樂：
</p>
<p class="margin2" id="p11"><a class="gg-link" href="#p11" onclick="return changeColor(this);"></a>
紫壇望靈，翠幙佇神。率天奉贄，罄地來賓。神貺並介，泯祗合祉，<span class="jiaozhusup">張元濟校勘記云：「『祗』殿本作『祇』。疑『泯祗』當作『氓祗』。」</span>恭昭鑒享，肅光孝祀。威藹四靈，洞曜三光，皇德全被，大禮流昌。
</p>
<p class="em2" id="p12"><a class="gg-link" href="#p12" onclick="return changeColor(this);"></a>
皇帝升壇，奏登歌辭：
</p>
<p class="margin2" id="p13"><a class="gg-link" href="#p13" onclick="return changeColor(this);"></a>
報惟事天，祭實尊靈。史正嘉兆，神宅崇禎。五畤昭鬯，六宗彝序。介丘望塵，皇軒肅舉。
</p>
<p class="em2" id="p14"><a class="gg-link" href="#p14" onclick="return changeColor(this);"></a>
皇帝初獻，奏文德宣烈之樂：
</p>
<p class="margin2" id="p15"><a class="gg-link" href="#p15" onclick="return changeColor(this);"></a>
營泰畤，定天衷。思心緒，謀筮從。<span class="jiazhu">此下除二句。</span>田燭置，權火通。<span class="jiaozhusup">「權火」南監本、殿本、局本作「爟火」，按史記封禪書、漢書郊祀志並作「權火」。周禮有司爟，爟，火官。「權」乃「爟」之借字。百衲本宋書樂志亦作「權」。</span>大孝昭，國禮融。<span class="jiazhu">此一句改，餘皆顏辭，此下又除二十二句。</span>
</p>
<p class="em2" id="p16"><a class="gg-link" href="#p16" onclick="return changeColor(this);"></a>
次奏武德宣烈之樂：
</p>
<p class="margin2" id="p17"><a class="gg-link" href="#p17" onclick="return changeColor(this);"></a>
功燭上宙，德燿中天。風移九域，禮飾八埏。四靈晨炳，五緯宵明。膺曆締運，道茂前聲。
</p>
<p class="em2" id="p18"><a class="gg-link" href="#p18" onclick="return changeColor(this);"></a>
太祖高皇帝配饗，奏高德宣烈之樂。此章永明二年造奏。<span class="jiazhu">尚書令王儉辭。</span>
</p>
<p class="margin2" id="p19"><a class="gg-link" href="#p19" onclick="return changeColor(this);"></a>
饗帝嚴親，則天光大。舄弈前古，榮鏡無外。日月宣華，卿雲流靄。五漢同休，六幽咸泰。
</p>
<p class="em2" id="p20"><a class="gg-link" href="#p20" onclick="return changeColor(this);"></a>
皇帝飲福酒，奏嘉胙之樂：
</p>
<p class="margin2" id="p21"><a class="gg-link" href="#p21" onclick="return changeColor(this);"></a>
鬯嘉禮，承休錫。盛德符景緯，昌華應帝策。聖藹耀昌基，融祉暉世曆。聲正涵月軌，書文騰日跡。寶瑞昭神圖，靈貺流瑞液。我皇崇暉祚，重芬冠往籍。
</p>
<p class="em2" id="p22"><a class="gg-link" href="#p22" onclick="return changeColor(this);"></a>
送神，奏昭夏之樂：
</p>
<p class="margin2" id="p23"><a class="gg-link" href="#p23" onclick="return changeColor(this);"></a>
薦饗洽，禮樂該。神娛展，辰旆回。洞雲路，拂璇階。紫雰藹，青霄開。睠皇都，顧玉臺。留昌德，結聖懷。
</p>
<p class="em2" id="p24"><a class="gg-link" href="#p24" onclick="return changeColor(this);"></a>
皇帝就燎位，奏昭遠之樂：
</p>
<p class="margin2" id="p25"><a class="gg-link" href="#p25" onclick="return changeColor(this);"></a>
天以德降，帝以禮報。牲罇俯陳，柴幣仰燎。事展司采，敬達瑄薌。煙贄青昊，震颺紫場。陳馨示策，肅志宗禋。禮非物備，福唯誠陳。
</p>
<p class="em2" id="p26"><a class="gg-link" href="#p26" onclick="return changeColor(this);"></a>
皇帝還便殿，奏休成之樂，<span class="jiaozhusup">「休成」通典禮典作「休和」。</span>重奏。
</p>
<p class="margin2" id="p27"><a class="gg-link" href="#p27" onclick="return changeColor(this);"></a>
昭事上祀，饗薦具陳。回鑾轉翠，拂景翔宸。綴縣敷暢，鍾石昭融。羽炫深晷，籥曀行風。肆序輟度，肅禮停文。四金聳衛，六馭齊輪。
</p>
<p class="em2" id="p28"><a class="gg-link" href="#p28" onclick="return changeColor(this);"></a>
右南郊歌辭
</p>
<p class="em2" id="p29"><a class="gg-link" href="#p29" onclick="return changeColor(this);"></a>
北郊樂歌辭，案周頌昊天有成命，郊祀天地也。是則周、漢以來，祭天地皆同辭矣。宋顏延之饗地神辭一篇，餘與南郊同。齊北郊群臣入奏肅咸樂，牲入奏引牲，薦豆毛血奏嘉薦，皇帝入壇東門奏永至，飲福酒奏嘉胙，還便殿奏休成，辭並與南郊同。迎送神昭夏登歌異。
</p>
<p class="em2" id="p30"><a class="gg-link" href="#p30" onclick="return changeColor(this);"></a>
迎地神，奏昭夏之樂：
</p>
<p class="margin2" id="p31"><a class="gg-link" href="#p31" onclick="return changeColor(this);"></a>
詔禮崇營，敬饗玄畤。靈正丹帷，月肅紫墀。展薦登華，風縣凝鏘。神惟戾止，鬱葆遙莊。昭望歲芬，環游辰太。穆哉尚禮，橫光秉藹。
</p>
<p class="em2" id="p32"><a class="gg-link" href="#p32" onclick="return changeColor(this);"></a>
皇帝升壇登歌：
</p>
<p class="margin2" id="p33"><a class="gg-link" href="#p33" onclick="return changeColor(this);"></a>
佇靈敬享，禋肅彝文。縣動聲儀，薦絜牲芬。陰祇以貺，昭司式慶。九服熙度，六農祥正。
</p>
<p class="em2" id="p34"><a class="gg-link" href="#p34" onclick="return changeColor(this);"></a>
皇帝初獻，奏地德凱容之樂：
</p>
<p class="margin2" id="p35"><a class="gg-link" href="#p35" onclick="return changeColor(this);"></a>
繕方丘，端國陰。掩珪晷，仰靈心。詔源委，遍丘林。<span class="jiazhu">〔此下除〕八句</span><span class="jiaozhusup">按小注「八句」上當有「此下除」三字，各本並脫，今補。</span>禮獻物，樂薦音。<span class="jiazhu">此下除二十二句，餘皆顏辭。</span>
</p>
<p class="em2" id="p36"><a class="gg-link" href="#p36" onclick="return changeColor(this);"></a>
次奏昭德凱容之樂：
</p>
<p class="margin2" id="p37"><a class="gg-link" href="#p37" onclick="return changeColor(this);"></a>
慶圖濬邈，蘊祥祕瑤。俔天炳月，嬪光紫霄。邦化靈懋，閫則風調。儷德方儀，徽載以昭。
</p>
<p class="em2" id="p38"><a class="gg-link" href="#p38" onclick="return changeColor(this);"></a>
送神，奏昭夏之樂：
</p>
<p class="margin2" id="p39"><a class="gg-link" href="#p39" onclick="return changeColor(this);"></a>
薦神升，享序楙。淹玉俎，停金奏。寶旆轉，旒駕旋。溢素景，鬱紫躔。靈心顧，留辰睠。洽外瀛，瑞中縣。
</p>
<p class="em2" id="p40"><a class="gg-link" href="#p40" onclick="return changeColor(this);"></a>
瘞埋，奏隸幽之樂：
</p>
<p class="margin2" id="p41"><a class="gg-link" href="#p41" onclick="return changeColor(this);"></a>
后皇嘉慶，定祗玄畤。承帝休圖，祗敷靈祉。篚冪周序，軒朱凝會。牲幣芬壇，精明佇蓋。調川瑞昌，警岳祥泰。
</p>
<p class="em2" id="p42"><a class="gg-link" href="#p42" onclick="return changeColor(this);"></a>
右北郊歌〔辭〕<span class="jiaozhusup">右北郊歌〔辭〕按「歌」下當有「辭」字，各本並脫，今補。</span>
</p>
<p class="em2" id="p43"><a class="gg-link" href="#p43" onclick="return changeColor(this);"></a>
明堂歌辭，祠五帝。漢郊祀歌皆四言，宋孝武使謝莊造辭，莊依五行數，木數用三，火數用七，土數用五，金數用九，水數用六。案鴻範五行，一曰水，二曰火，三曰木，四曰金，五曰土。月令木數八，火數七，土數五，金數九，水數六。蔡邕云：「東方有木三土五，故數八；南方有火二土五，故數七；西方有金四土五，故數九；北方有水一土五，故數六。」又納音數，一言得土，三言得火，五言得水，七言得金，九言得木。若依鴻範木數用三，則應水一火二金四也。若依月令金九水六，則應木八火七也。當以鴻範一二之數，言不成文，故有取捨，而使兩義並違，未詳以數立言爲何依據也。周頌我將祀文王，言皆四，其一句五，一句七。謝莊歌宋太祖亦無定句。
</p>
<p class="em2" id="p44"><a class="gg-link" href="#p44" onclick="return changeColor(this);"></a>
建元初，詔黃門郎謝超宗造明堂夕牲等辭，並採用莊辭。建武二年，雩祭明堂，謝朓造辭，一依謝莊，唯世祖四言也。
</p>
<p class="em2" id="p45"><a class="gg-link" href="#p45" onclick="return changeColor(this);"></a>
賓出入奏肅咸樂，歌辭二章：
</p>
<p class="margin2" id="p46"><a class="gg-link" href="#p46" onclick="return changeColor(this);"></a>
彝承孝典，恭事嚴聖。浹天奉賮，罄壤齊慶。司儀且序，<span class="jiaozhusup">「且」南監本、局本作「具」，宋書樂志亦作「具」。</span>羽容夙章。芬枝揚烈，黼構周張。助寶尊軒，<span class="jiaozhusup">「尊」南監本、局本作「奠」，宋書樂志亦作「奠」。</span>酎珍充庭。璆縣凝會，（埍）〔琄〕朱竚聲。<span class="jiaozhusup">據南監本、局本改。</span>先期選禮，肅若有承。祗對靈祉，皇慶昭膺。<span class="jiaozhusup">「昭」南監本作「始」。</span>
</p>
<p class="margin2" id="p47"><a class="gg-link" href="#p47" onclick="return changeColor(this);"></a>
尊事威儀，輝容昭序。迅恭明神，絜盛牲俎。肅肅嚴宮，藹藹崇基。皇靈降止，<span class="jiaozhusup">「止」宋書樂志作「祉」。</span>百祇具司。<span class="jiaozhusup">「百祇」原訛「白紙」，據南監本、局本及宋書樂志改正。</span>戒誠望夜，端烈承朝。依微昭旦，物色輕霄。<span class="jiaozhusup">「霄」南監本作「宵」，宋書樂志亦作「宵」。</span>
</p>
<p class="em2" id="p48"><a class="gg-link" href="#p48" onclick="return changeColor(this);"></a>
青帝歌：
</p>
<p class="margin2" id="p49"><a class="gg-link" href="#p49" onclick="return changeColor(this);"></a>
參映夕，駟昭晨。靈乘震，司青春。鴈將向，桐始蕤。和風舞，<span class="jiaozhusup">和風舞「和」宋書樂志作「柔」。</span>暄光遲。萌動達，萬品親。<span class="jiaozhusup">「親」宋書樂志作「新」。</span>潤無際，澤無垠。
</p>
<p class="em2" id="p50"><a class="gg-link" href="#p50" onclick="return changeColor(this);"></a>
赤帝歌：
</p>
<p class="margin2" id="p51"><a class="gg-link" href="#p51" onclick="return changeColor(this);"></a>
龍精初見大火中，朱光北至圭景同。帝在在離寔司衡，雨水方降木堇榮。庶物盛長咸殷阜，恩澤四溟被九有。
</p>
<p class="em2" id="p52"><a class="gg-link" href="#p52" onclick="return changeColor(this);"></a>
黃帝歌：
</p>
<p class="margin2" id="p53"><a class="gg-link" href="#p53" onclick="return changeColor(this);"></a>
履艮宅中宇，司繩總四方。裁化遍寒燠，布政司炎涼。<span class="jiaozhusup">「司」宋書樂志作「周」。</span><span class="jiazhu">此以下除八句。</span>至分乘經晷，<span class="jiaozhusup">「至分」宋書樂志作「分至」。</span>閉啟集恒度。帝暉緝萬有，<span class="jiaozhusup">「暉」宋書樂志作「運」。</span>皇靈澄國步。
</p>
<p class="em2" id="p54"><a class="gg-link" href="#p54" onclick="return changeColor(this);"></a>
白帝歌：
</p>
<p class="margin2" id="p55"><a class="gg-link" href="#p55" onclick="return changeColor(this);"></a>
百川若鏡，天地爽且明。雲沖氣舉，盛德在素精。<span class="jiazhu">此下除四句。</span>庶類收成，歲功行欲寧。浹地奉渥，罄宇承帝靈。
</p>
<p class="margin2" id="p56"><a class="gg-link" href="#p56" onclick="return changeColor(this);"></a>
黑帝歌：
</p>
<p class="em2" id="p57"><a class="gg-link" href="#p57" onclick="return changeColor(this);"></a>
歲既暮，日方馳。靈乘坎，德司規。玄雲合，晦鳥蹊。白雲繁，亙天崖。<span class="jiazhu">此下除四句。</span>晨晷促，夕漏延。大陰極，微陽宣。<span class="jiazhu">此下除二句。</span>
</p>
<p class="em2" id="p58"><a class="gg-link" href="#p58" onclick="return changeColor(this);"></a>
皇帝還東壁，受福酒，奏嘉胙樂歌辭：<span class="jiazhu">太廟同用</span>
</p>
<p class="margin2" id="p59"><a class="gg-link" href="#p59" onclick="return changeColor(this);"></a>
禮薦洽，福祚昌。聖皇膺嘉祐，帝業凝休祥。居極乘景運，宅德瑞中王。澄明臨四奧，精華延八鄉。洞海同聲憓，<span class="jiaozhusup">「同」宋書樂志作「周」。</span>澈宇麗乾光。靈慶纏世祉，鴻烈永無疆。
</p>
<p class="em2" id="p60"><a class="gg-link" href="#p60" onclick="return changeColor(this);"></a>
送神，奏昭夏樂歌辭：<span class="jiazhu">宋謝莊辭</span>
</p>
<p class="margin2" id="p61"><a class="gg-link" href="#p61" onclick="return changeColor(this);"></a>
蘊禮容，餘樂度。靈方留，景欲暮。開九重，肅五達。鳳參差，龍已（秣）〔沫〕。<span class="jiaozhusup">龍已（秣）〔沫〕據南監本及宋書樂志改。</span>雲既動，河既梁。萬里照，四空香。神之車，歸清都。璇庭寂，玉殿虛。鴻化凝，<span class="jiaozhusup">「鴻」宋書樂志作「睿」。</span>孝風熾。顧靈心，結皇思。鴻慶遐鬯，嘉廌令芳。並帝明德，<span class="jiaozhusup">「並」南監本作「翊」。</span>永祚深光。<span class="jiazhu">增四字。</span>
</p>
<p class="em2" id="p62"><a class="gg-link" href="#p62" onclick="return changeColor(this);"></a>
牲出入，奏引牲樂歌詩：
</p>
<p class="margin2" id="p63"><a class="gg-link" href="#p63" onclick="return changeColor(this);"></a>
惟誠絜饗，維孝尊靈。<span class="jiaozhusup">「尊」宋書樂志作「奠」。</span>敬芳黍稷，<span class="jiaozhusup">「芳」宋書樂志作「芬」。</span>敬滌犧牲。騂繭在豢，載溢載豐。以承宗祀，以肅皇衷。蕭芳四舉，華火周傳。神鑒孔昭，嘉足參牷。<span class="jiaozhusup">宋書樂志作「嘉是柔牷」。</span>
</p>
<p class="em2" id="p64"><a class="gg-link" href="#p64" onclick="return changeColor(this);"></a>
薦豆呈毛血，〔奏〕嘉薦樂歌詩二章：<span class="jiaozhusup">據毛本、殿本、局本補。</span>
</p>
<p class="margin2" id="p65"><a class="gg-link" href="#p65" onclick="return changeColor(this);"></a>
肇禋戒祀，禮容咸舉。六典飾文，九司炤序。牲柔既昭，犧剛既陳。恭滌惟清，敬事惟神。加籩再御，兼俎兼薦。節動軒越，聲流金縣。
</p>
<p class="margin2" id="p66"><a class="gg-link" href="#p66" onclick="return changeColor(this);"></a>
奕奕閟幄，亹亹嚴闈。絜誠夕鑒，端服晨暉。聖靈戾止，翊我皇則。上綏四宇，下洋萬國。永言孝饗，孝饗有容。儐僚贊列，肅肅雍雍。
</p>
<p class="em2" id="p67"><a class="gg-link" href="#p67" onclick="return changeColor(this);"></a>
右夕牲辭
</p>
<p class="em2" id="p68"><a class="gg-link" href="#p68" onclick="return changeColor(this);"></a>
迎神，奏昭夏樂歌辭：
</p>
<p class="margin2" id="p69"><a class="gg-link" href="#p69" onclick="return changeColor(this);"></a>
地紐謐，乾樞回。華蓋動，紫微開。旌蔽日，車若雲。駕六氣，乘煙熅。燁帝景，耀天邑。聖祖降，五雲集。<span class="jiazhu">此下除八句</span>懋粢盛，絜牲牷。百禮肅，群司虔。皇德遠，大孝昌。貫九幽，洞三光。神之安，解玉鑾。昌福至，<span class="jiaozhusup">「昌」宋書樂志作「景」。</span>萬宇歡。<span class="jiazhu">皆謝莊辭</span>
</p>
<p class="em2" id="p70"><a class="gg-link" href="#p70" onclick="return changeColor(this);"></a>
皇帝升明堂，奏登歌辭：
</p>
<p class="margin2" id="p71"><a class="gg-link" href="#p71" onclick="return changeColor(this);"></a>
雍臺辯朔，澤宮選辰。挈火夕炤，<span class="jiaozhusup">「挈」宋書樂志作「絜」。案「絜火」與下「明水」相對成文，疑作「絜」是。</span>明水朝陳。六瑚賁室，八羽華庭。昭事先聖，懷濡上靈。肆夏式敬，升歌發德。永固洪基，以綏萬國。<span class="jiazhu">皆謝莊辭</span>
</p>
<p class="em2" id="p72"><a class="gg-link" href="#p72" onclick="return changeColor(this);"></a>
初獻，奏凱容宣烈樂歌辭：<span class="jiazhu">太廟同</span>
</p>
<p class="margin2" id="p73"><a class="gg-link" href="#p73" onclick="return changeColor(this);"></a>
釃醴具登，嘉俎咸薦。饗洽誠陳，禮周樂遍。祝辭罷祼，序容輟縣。蹕動端庭，鑾回嚴殿。神儀駐景，華漢高虛。<span class="jiaozhusup">「高」宋書樂志作「亭」。案「亭虛」與上「駐景」相對成文，疑作「亭」是。</span>八靈案衛，三（代）〔祇〕解途。<span class="jiaozhusup">據南監本、局本改，與宋書樂志合。按殿本「祇」作「祗」，亦訛。</span>翠蓋澄耀，罼帟凝晨。玉亙息節，<span class="jiaozhusup">「亙」南監本、殿本作「虡」。按宋書樂志作「鑣」，疑作「鑣」是。</span>金輅懷音。戒誠達孝，<span class="jiaozhusup">「戒」南監本、局本作「式」，宋書樂志同。</span>厎心肅感。追馮皇鑒，思承淵範。神錫懋祉，四緯昭明。仰福帝徽，俯齊庶生。
</p>
<p class="em2" id="p74"><a class="gg-link" href="#p74" onclick="return changeColor(this);"></a>
右祠明堂歌辭，建元、永明中奏。
</p>
<p class="em2" id="p75"><a class="gg-link" href="#p75" onclick="return changeColor(this);"></a>
雩祭歌辭：
</p>
<p class="margin2" id="p76"><a class="gg-link" href="#p76" onclick="return changeColor(this);"></a>
清明暢，禮樂新。候龍景，選貞辰。陽律亢，陰晷伏。秏下土，荐穜稑。震儀警，王度乾。嗟雲漢，望昊天。張盛樂，奏雲舞。集五精，延帝祖。雩有諷，禜有秩。膋鬯芬，圭瓚瑟。靈之來，帝閽開。車煜燿，吹徘徊。停龍犧，遍觀此。凍雨飛，祥風靡。壇可臨，奠可歆。對泯祉，<span class="jiaozhusup">「泯」南監本、局本作「氓」。</span>鑒皇心。
</p>
<p class="em2" id="p77"><a class="gg-link" href="#p77" onclick="return changeColor(this);"></a>
右迎神歌辭<span class="jiazhu">依漢來郊歌三言。宋明堂迎神八解。</span>
</p>
<p class="margin2" id="p78"><a class="gg-link" href="#p78" onclick="return changeColor(this);"></a>
濬哲維祖，長發其武。帝出自震，重光御宇。七德攸宣，九疇咸敘。靜難荊、舒，凝威蠡浦。昧旦丕承，夕惕刑政。化壹車書，德馨粢盛。昭星夜景，非雲曉慶。衢室成陰，璧水如鏡。禮充玉帛，樂被筦絃。於鑠在詠，陟配于天。自宮徂兆，靡愛牲牷。我將我享，永祚豐年。
</p>
<p class="em2" id="p79"><a class="gg-link" href="#p79" onclick="return changeColor(this);"></a>
右歌世祖武皇帝<span class="jiazhu">依廟歌四言</span>
</p>
<p class="margin2" id="p80"><a class="gg-link" href="#p80" onclick="return changeColor(this);"></a>
營翼日，鳥殷宵。凝冰泮，玄蟄昭。景陽陽，風習習。女夷歌，東皇集。（樽）〔奠〕春酒，<span class="jiaozhusup">據南監本、局本改。</span>秉青珪。命田祖，渥群黎。
</p>
<p class="em2" id="p81"><a class="gg-link" href="#p81" onclick="return changeColor(this);"></a>
右歌青帝<span class="jiazhu">木生數三</span>
</p>
<p class="margin2" id="p82"><a class="gg-link" href="#p82" onclick="return changeColor(this);"></a>
惟此夏德德恢台，（兩）〔雨〕龍既御炎精來。<span class="jiaozhusup">據南監本、毛本、殿本、局本改。</span>火景方中南訛秩，靡草云黃含桃實。族雲蓊鬱溫風煽，興雨祁祁黍苗遍。
</p>
<p class="em2" id="p83"><a class="gg-link" href="#p83" onclick="return changeColor(this);"></a>
右歌赤帝<span class="jiazhu">火成數七</span>
</p>
<p class="margin2" id="p84"><a class="gg-link" href="#p84" onclick="return changeColor(this);"></a>
稟火自高明，毓金挺剛克。敘燠資成化，群方載厚德。陽季勾萌達，炎徂溽暑融。商暮百工止，歲極凌陰沖。皇流疏已清，原隰甸已平。咸言祚惟億，敦民保高京。<span class="jiaozhusup">「高京」南監本作「齊京」。</span>
</p>
<p class="em2" id="p85"><a class="gg-link" href="#p85" onclick="return changeColor(this);"></a>
右歌黃帝<span class="jiazhu">土成數五</span>
</p>
<p class="margin2" id="p86"><a class="gg-link" href="#p86" onclick="return changeColor(this);"></a>
帝悅于兌，執矩固司藏。百川收潦，精景應徂商。嘉樹離披，榆關命賓鳥。夜月如霜，秋風方嫋嫋。商陰肅殺，萬寶咸亦遒。勞哉望歲，場功冀可收。
</p>
<p class="em2" id="p87"><a class="gg-link" href="#p87" onclick="return changeColor(this);"></a>
右歌白帝<span class="jiazhu">金成數九</span>
</p>
<p class="margin2" id="p88"><a class="gg-link" href="#p88" onclick="return changeColor(this);"></a>
白日短，玄夜深。招搖轉，移太陰。霜鍾鳴，冥陵起。星回天，月窮紀。聽嚴風，來不息。望玄雲，黝無色。曾冰洌，積羽幽。飛雲至，天山側。關梁閉，方不巡。合國吹，饗蜡賓。充微陽，究終始。百禮洽，萬（觀）〔祚〕臻。<span class="jiaozhusup">據南監本、毛本、殿本、局本改。</span>
</p>
<p class="em2" id="p89"><a class="gg-link" href="#p89" onclick="return changeColor(this);"></a>
右歌黑帝<span class="jiazhu">水成數六</span>
</p>
<p class="margin2" id="p90"><a class="gg-link" href="#p90" onclick="return changeColor(this);"></a>
敬如在，禮將周。神之駕，不少留。躡龍鑣，轉金蓋。紛上馳，雲之外。警七耀，詔八神。排閶闔，渡天津。有渰興，膚寸積。雨冥冥，又終夕。俾栖糧，惟萬箱。皇情暢，景命昌。
</p>
<p class="em2" id="p91"><a class="gg-link" href="#p91" onclick="return changeColor(this);"></a>
右送神歌辭
</p>
<p class="em2" id="p92"><a class="gg-link" href="#p92" onclick="return changeColor(this);"></a>
太廟樂歌辭，周頌清廟一篇，漢安世歌十七章是也。永平三年，東平王蒼造光武廟登歌一章二十六句，其辭稱述功德。
</p>
<p class="em2" id="p93"><a class="gg-link" href="#p93" onclick="return changeColor(this);"></a>
建安十八年，魏國初建，侍中王粲作登歌安世詩，說神靈鑒饗之意。明帝時，侍中繆襲奏：「安世詩本故漢時歌名，今詩所歌，非往詩之文。襲案周禮（志）〔注〕云，<span class="jiaozhusup">據宋書樂志改。</span>安世樂猶周房中樂也。往昔議者，以房中歌后妃之德，宜改安世名正始之樂，後（續）〔讀〕漢安世歌，<span class="jiaozhusup">據宋書樂志改。按自「侍中繆襲奏」至「於是改安世樂曰饗神歌」，皆襲用宋志舊文。宋志此句作「襲後又依歌省讀漢安世歌詠」。</span>亦說神來宴饗，無有后妃之言。思惟往者謂房中樂爲后妃歌，恐失其意。方祭祀娛神，登歌先祖功德，下堂詠宴享，無事歌后妃之化也。」於是改安世樂曰饗神歌。散騎常侍王肅作宗廟詩頌十二篇，不入於樂。
</p>
<p class="em2" id="p94"><a class="gg-link" href="#p94" onclick="return changeColor(this);"></a>
晉泰始中，傅玄造廟夕牲昭夏歌一篇，迎送神肆夏歌詩一篇，登歌七廟七篇。玄云：「登歌歌盛德之功烈，故廟異其文。至於饗神，猶周頌之有瞽及雍，但說祭饗神明禮樂之盛，七廟饗神皆用之。」夏侯湛又造宗廟歌十三篇。
</p>
<p class="em2" id="p95"><a class="gg-link" href="#p95" onclick="return changeColor(this);"></a>
宋世王韶之造七廟登歌七篇。昇明中，太祖爲齊王，令司空褚淵造太廟登歌二章。建元初，詔黃門侍郎謝超宗造廟樂歌詩十六章。
</p>
<p class="em2" id="p96"><a class="gg-link" href="#p96" onclick="return changeColor(this);"></a>
永明二年，尚書殿中曹奏：「太祖高皇帝廟神室奏高德宣烈之舞，未有歌詩，郊應須歌辭。穆皇后廟神室，亦未有歌辭。案傅玄云：『登歌廟異其文，饗神（十）〔七〕室同辭。』<span class="jiaozhusup">按太廟七室，「十」當作「七」，各本並訛，今改正。</span>此議爲允。又尋漢世歌篇，多少無定，皆稱事立文，並多八句，然後轉韻。時有兩三韻而轉，其例甚寡。張華、夏侯湛亦同前式。傅玄改韻頗數，更傷簡節之美。近世王韶之、顏延之並四韻乃轉，得賒促之中。顏延之、謝莊作三廟歌，皆各三章，章八句，此於序述功業詳略爲宜，今宜依之。郊配之日，改降尊作主，禮殊宗廟，穆后母儀之化，事異經綸。此二歌爲一章八句，別奏事御奉行。」詔「可」。尚書令王儉造太廟二室及郊配辭。
</p>
<p class="em2" id="p97"><a class="gg-link" href="#p97" onclick="return changeColor(this);"></a>
群臣出入，奏肅咸樂歌辭：
</p>
<p class="margin2" id="p98"><a class="gg-link" href="#p98" onclick="return changeColor(this);"></a>
絜誠厎孝，孝感煙霜。夤儀飾序，肅禮綿張。金華樹藻，肅哲騰光。殷殷升奏，嚴嚴階庠。匪椒匪玉，是降是將。懋分神衷，翊祐傳昌。
</p>
<p class="em2" id="p99"><a class="gg-link" href="#p99" onclick="return changeColor(this);"></a>
牲出入，奏引牲樂歌辭：
</p>
<p class="margin2" id="p100"><a class="gg-link" href="#p100" onclick="return changeColor(this);"></a>
肇祀嚴靈，恭禮尊國。達敬敷典，結孝陳則。芬滌既肅，犧牷既整。聳誠流思，端儀選景。肆禮佇夜，綿樂望晨。崇席皇鑒，用饗明神。
</p>
<p class="em2" id="p101"><a class="gg-link" href="#p101" onclick="return changeColor(this);"></a>
薦豆呈毛血，奏嘉薦樂歌辭：
</p>
<p class="margin2" id="p102"><a class="gg-link" href="#p102" onclick="return changeColor(this);"></a>
清思眑眑，閟寢微微。恭言載感，肅若有希。芬俎具陳，嘉薦兼列。凝馨煙颺，分炤星晳。睿靈式降，協我帝道。上澄五緯，下陶八表。
</p>
<p class="em2" id="p103"><a class="gg-link" href="#p103" onclick="return changeColor(this);"></a>
右夕牲歌辭
</p>
<p class="em2" id="p104"><a class="gg-link" href="#p104" onclick="return changeColor(this);"></a>
迎神，奏昭夏樂〔歌〕辭：<span class="jiaozhusup">據殿本補。按毛本、局本有「歌」字，無「辭」字。</span>
</p>
<p class="margin2" id="p105"><a class="gg-link" href="#p105" onclick="return changeColor(this);"></a>
涓辰選氣，展禮恭祇。重闈月洞，層牖煙施。載虛玉鬯，載受金枝。天歌折饗，雲舞罄儀。神惟降止，泛景凝羲。帝華永藹，泯藻方摛。
</p>
<p class="em2" id="p106"><a class="gg-link" href="#p106" onclick="return changeColor(this);"></a>
皇帝入廟北門，奏永至樂歌辭：
</p>
<p class="margin2" id="p107"><a class="gg-link" href="#p107" onclick="return changeColor(this);"></a>
戲繇惟則，姬經式序。九司聯事，八方承宇。鑾迾靜陳，縵樂具舉。凝旒若慕，傾璜載竚。振振璇衛，穆穆禮容。載藹皇步，式敷帝蹤。
</p>
<p class="em2" id="p108"><a class="gg-link" href="#p108" onclick="return changeColor(this);"></a>
太祝祼地，奏登歌辭：
</p>
<p class="margin2" id="p109"><a class="gg-link" href="#p109" onclick="return changeColor(this);"></a>
清明既鬯，大孝乃熙。天儀睟愴，皇心儼思。既芬房豆，載絜牷牲。鬱祼升禮，鋗玉登聲。茂對幽嚴，式奉徽靈。以享以祀，惟感惟誠。
</p>
<p class="em2" id="p110"><a class="gg-link" href="#p110" onclick="return changeColor(this);"></a>
皇祖廣陵丞府君神室奏凱容樂歌辭：
</p>
<p class="margin2" id="p111"><a class="gg-link" href="#p111" onclick="return changeColor(this);"></a>
國昭惟茂，帝穆惟崇。登祥緯遠，締世景融。紛綸睿緒，菴蔚王風。明進厥始，濬哲文終。
</p>
<p class="em2" id="p112"><a class="gg-link" href="#p112" onclick="return changeColor(this);"></a>
皇祖太中大夫府君神室奏凱容樂歌辭：
</p>
<p class="margin2" id="p113"><a class="gg-link" href="#p113" onclick="return changeColor(this);"></a>
璇條夤蔚，瓊源浚照。懋矣皇烈，載挺明劭。永言敬思，式恭惟教。休途良乂，榮光有耀。
</p>
<p class="em2" id="p114"><a class="gg-link" href="#p114" onclick="return changeColor(this);"></a>
皇祖淮陰令府君神室奏凱容樂歌辭：
</p>
<p class="margin2" id="p115"><a class="gg-link" href="#p115" onclick="return changeColor(this);"></a>
嚴宗正典，崇饗肇禋。九章既飾，三清既陳。昭恭皇祖，承假徽神。貞祐伊協，卿藹是鄰。
</p>
<p class="em2" id="p116"><a class="gg-link" href="#p116" onclick="return changeColor(this);"></a>
皇曾祖即丘令府君神室奏凱容樂歌辭：
</p>
<p class="margin2" id="p117"><a class="gg-link" href="#p117" onclick="return changeColor(this);"></a>
肅惟敬祀，絜事參薌。環袨像綴，緬密絲簧。明明烈祖，尚錫龍光。粵雅于姬，伊頌在商。
</p>
<p class="em2" id="p118"><a class="gg-link" href="#p118" onclick="return changeColor(this);"></a>
皇祖太常卿府君神室奏凱容樂歌辭：
</p>
<p class="margin2" id="p119"><a class="gg-link" href="#p119" onclick="return changeColor(this);"></a>
神宮懋鄴，明寢昌基。德凝羽綴，道鬯容辭。假我帝緒，懿我皇維。昭大之載，國齊之祺。
</p>
<p class="em2" id="p120"><a class="gg-link" href="#p120" onclick="return changeColor(this);"></a>
皇考宣皇神室奏宣德凱容樂歌辭：
</p>
<p class="margin2" id="p121"><a class="gg-link" href="#p121" onclick="return changeColor(this);"></a>
道閟期運，義開藏用。皇矣睿祖，至哉攸縱。循規烈炤，襲矩重芬。德溢軒羲，道懋炎雲。
</p>
<p class="em2" id="p122"><a class="gg-link" href="#p122" onclick="return changeColor(this);"></a>
昭皇后神室奏凱容樂歌辭：
</p>
<p class="margin2" id="p123"><a class="gg-link" href="#p123" onclick="return changeColor(this);"></a>
月靈誕慶，雲瑞開祥。道茂淵柔，德表徽章。粹訓宸中，儀形宙外。容蹈凝華，金羽傳藹。
</p>
<p class="em2" id="p124"><a class="gg-link" href="#p124" onclick="return changeColor(this);"></a>
皇帝還東壁上福酒，奏永祚樂歌辭：
</p>
<p class="margin2" id="p125"><a class="gg-link" href="#p125" onclick="return changeColor(this);"></a>
構宸抗宇，合軫齊文。萬靈載溢，百禮以殷。朱絃繞風，翠羽停雲。桂樽既滌，瑤俎既薰。升薦惟誠，昭禮惟芬。降祉遙裔，集慶氤氳。
</p>
<p class="em2" id="p126"><a class="gg-link" href="#p126" onclick="return changeColor(this);"></a>
送神，奏肆夏樂歌辭：
</p>
<p class="margin2" id="p127"><a class="gg-link" href="#p127" onclick="return changeColor(this);"></a>
禮既升，樂以愉。昭序溢，幽饗餘。人祇鬯，敬教敷。申光動，靈駕翔。芬九垓，鏡八鄉。福無屆，祚無疆。
</p>
<p class="em2" id="p128"><a class="gg-link" href="#p128" onclick="return changeColor(this);"></a>
皇帝詣便殿，奏休成樂歌辭：
</p>
<p class="margin2" id="p129"><a class="gg-link" href="#p129" onclick="return changeColor(this);"></a>
睿孝式鬯，饗敬爰遍。諦容輟序，佾文靜縣。辰儀聳蹕，宵衛浮鑾。旒帟雲舒，翠華景摶。恭惟尚烈，休明再纏。國猷遠藹，昌圖聿宣。
</p>
<p class="em2" id="p130"><a class="gg-link" href="#p130" onclick="return changeColor(this);"></a>
太廟登歌辭二章：
</p>
<p class="margin2" id="p131"><a class="gg-link" href="#p131" onclick="return changeColor(this);"></a>
惟王建國，設廟凝靈。月薦流典，時祀暉經。瞻辰僾思，雨露追情。簡日筮晷，閟奠升文。金罍渟桂，沖幄舒薰。備僚肅列，駐景開雲。
</p>
<p class="margin2" id="p132"><a class="gg-link" href="#p132" onclick="return changeColor(this);"></a>
至饗攸極，睿孝惇禮。具物咸絜，聲香合體。氣昭扶幽，眇慕纏遠。迎絲驚促，迭佾留晚。聖衷踐候，節改增愴。妙感崇深，英徽彌亮。
</p>
<p class="em2" id="p133"><a class="gg-link" href="#p133" onclick="return changeColor(this);"></a>
太祖高皇帝神室奏高德宣烈樂歌辭：
</p>
<p class="margin2" id="p134"><a class="gg-link" href="#p134" onclick="return changeColor(this);"></a>
悠悠草昧，穆穆經綸。乃文乃武，乃聖乃神。動龕危亂，靜比斯民。誕應休命，奄有八夤。握機肇運，光啟禹服。義滿天淵，禮昭地軸。澤靡不懷，威無不肅。戎夷竭歡，象來致福。偃風裁化，暅日敷祥。信星含曜，秬草流芳。七廟觀德，六樂宣章。惟先惟敬，是饗是將。
</p>
<p class="em2" id="p135"><a class="gg-link" href="#p135" onclick="return changeColor(this);"></a>
穆皇后神室奏穆德凱容之樂〔歌〕辭：<span class="jiaozhusup">按前後皆言「歌辭」，各本並脫「歌」字，今補。</span>
</p>
<p class="margin2" id="p136"><a class="gg-link" href="#p136" onclick="return changeColor(this);"></a>
大姒嬪周，塗山儷禹。我后嗣徽，重規疊矩。肅肅閟宮，翔翔雲舞。有饗德馨，無絕終古。
</p>
<p class="em2" id="p137"><a class="gg-link" href="#p137" onclick="return changeColor(this);"></a>
高宗明皇帝神室奏明德凱容之樂歌辭：
</p>
<p class="margin2" id="p138"><a class="gg-link" href="#p138" onclick="return changeColor(this);"></a>
多難固業，殷憂啟聖。帝宗纘武，惟時執競。起柳獻祥，百堵興詠。義雖祀夏，功符受命。遠無不懷，邇無不肅。其儀濟濟，其容穆穆。赫矣君臨，昭哉嗣服。允王維后，膺此多福。禮以昭事，樂以感靈。八簋陳室，六舞充庭。觀德在廟，象德在形。四海來祭，萬國咸寧。
</p>
<p class="em2" id="p139"><a class="gg-link" href="#p139" onclick="return changeColor(this);"></a>
藉田歌辭，漢章帝元和元年，玄武司馬班固奏用（商）〔周〕頌載芟祠先農。<span class="jiaozhusup">按載芟，周頌篇名，各本並訛，今改正。</span>晉傅玄作祀先農先蠶夕牲歌詩一篇八句，迎送神一篇，饗社稷、先農、先聖、先蠶歌詩三篇，<span class="jiaozhusup">按歌詩三篇，而所饗者有社稷、先農、先聖、先蠶凡四，且辭皆敘田農事，疑「先聖」二字衍。</span>前一篇十二句，中一篇十六句，後一篇十二句，辭皆敘田農事。胡道安先農饗神詩一篇，並八句。樂府相傳舊歌三章。永明四年藉田，詔驍騎將軍江淹造藉田歌。淹製二章，不依胡、傅，世祖口敕付太樂歌之。
</p>
<p class="em2" id="p140"><a class="gg-link" href="#p140" onclick="return changeColor(this);"></a>
祀先農迎送神升歌：
</p>
<p class="margin2" id="p141"><a class="gg-link" href="#p141" onclick="return changeColor(this);"></a>
羽鑾從動，金駕時遊。教騰義鏡，樂綴禮脩。率先丹耦，躬遵綠疇。靈之聖之，歲殷澤柔。
</p>
<p class="em2" id="p142"><a class="gg-link" href="#p142" onclick="return changeColor(this);"></a>
饗神歌辭：
</p>
<p class="margin2" id="p143"><a class="gg-link" href="#p143" onclick="return changeColor(this);"></a>
瓊斝既飾，繡簋以陳。方燮嘉種，永毓宵民。
</p>
<p class="em2" id="p144"><a class="gg-link" href="#p144" onclick="return changeColor(this);"></a>
元會大饗四廂樂歌辭，晉泰始五年太僕傅玄撰。正旦大會行禮歌詩四章，壽酒詩一章，食舉東西廂樂十三章，黃門郎張華作。上壽食舉行禮詩十八章，中書監荀勗、侍郎成公綏，<span class="jiaozhusup">按「綏」下疑脫一「作」字。</span>言數各異。宋黃門郎王韶之造肆夏四章，行禮一章，上壽一章，登歌三章，食舉十章，前後舞歌一章。齊微改革，多仍舊辭。其前後舞二章新改。其臨軒樂，亦奏肆夏於鑠四章。
</p>
<p class="em2" id="p145"><a class="gg-link" href="#p145" onclick="return changeColor(this);"></a>
肆夏樂歌辭：
</p>
<p class="margin2" id="p146"><a class="gg-link" href="#p146" onclick="return changeColor(this);"></a>
於鑠我皇，體仁苞元。齊明日月，比景乾坤。<span class="jiaozhusup">「景」宋書樂志作「量」。按「比量」與下「陶甄」相對成文，疑作「量」是。</span>陶甄百王，稽則黃軒。訏謨定命，辰告四蕃。
</p>
<p class="em2" id="p147"><a class="gg-link" href="#p147" onclick="return changeColor(this);"></a>
右一曲，客入四廂奏。
</p>
<p class="margin2" id="p148"><a class="gg-link" href="#p148" onclick="return changeColor(this);"></a>
將將蕃后，翼翼群僚。盛服待晨，明發來朝。饗以八珍，樂以九韶。仰祗天顏，厥猷孔昭。
</p>
<p class="em2" id="p149"><a class="gg-link" href="#p149" onclick="return changeColor(this);"></a>
右一曲，皇帝當陽，四廂奏。皇帝入變服，四廂并奏前二曲。
</p>
<p class="margin2" id="p150"><a class="gg-link" href="#p150" onclick="return changeColor(this);"></a>
法章既設，初筵長舒。濟濟列辟，端委皇除。飲和無盈，威儀有餘。溫恭在位，敬終如初。
</p>
<p class="margin2" id="p151"><a class="gg-link" href="#p151" onclick="return changeColor(this);"></a>
九功既歌，六代惟時。被德在樂，宣道以詩。穆矣大和，品物咸熙。慶積自遠，告成在茲。
</p>
<p class="em2" id="p152"><a class="gg-link" href="#p152" onclick="return changeColor(this);"></a>
右二曲，皇帝入變服，黃鍾太蔟二廂奏。
</p>
<p class="em2" id="p153"><a class="gg-link" href="#p153" onclick="return changeColor(this);"></a>
大會行禮歌辭：
</p>
<p class="margin2" id="p154"><a class="gg-link" href="#p154" onclick="return changeColor(this);"></a>
大哉皇齊，長發其祥，祚隆姬夏，道邁虞唐。德之克明，休有烈光，配天作極，辰居四方。
</p>
<p class="margin2" id="p155"><a class="gg-link" href="#p155" onclick="return changeColor(this);"></a>
皇矣我后，聖德通靈，有命自天，誕授休禎。龍飛紫極，造我齊京，光宅宇宙，赫赫明明。
</p>
<p class="em2" id="p156"><a class="gg-link" href="#p156" onclick="return changeColor(this);"></a>
右二曲，姑洗廂奏。
</p>
<p class="em2" id="p157"><a class="gg-link" href="#p157" onclick="return changeColor(this);"></a>
上壽歌辭：
</p>
<p class="margin2" id="p158"><a class="gg-link" href="#p158" onclick="return changeColor(this);"></a>
獻壽爵，慶聖皇。靈祚窮二儀，休明等三光。
</p>
<p class="em2" id="p159"><a class="gg-link" href="#p159" onclick="return changeColor(this);"></a>
右一曲，黃鍾廂奏。
</p>
<p class="em2" id="p160"><a class="gg-link" href="#p160" onclick="return changeColor(this);"></a>
殿前登歌辭：
</p>
<p class="margin2" id="p161"><a class="gg-link" href="#p161" onclick="return changeColor(this);"></a>
明明齊國，緝熙皇道。則天垂化，光定天保。天保既定，肆覲萬方。禮繁樂富，穆穆皇皇。
</p>
<p class="margin2" id="p162"><a class="gg-link" href="#p162" onclick="return changeColor(this);"></a>
沔彼流水，朝宗天池。洋洋貢職，抑抑威儀。既習威儀，亦閑禮容。一人有則，作孚萬邦。
</p>
<p class="margin2" id="p163"><a class="gg-link" href="#p163" onclick="return changeColor(this);"></a>
烝哉我皇，寔靈誕聖。履端惟始，對越休慶。如天斯崇，如日斯盛。介茲景福，永固洪命。
</p>
<p class="em2" id="p164"><a class="gg-link" href="#p164" onclick="return changeColor(this);"></a>
右三曲，別用金石，太樂令跪奏。
</p>
<p class="em2" id="p165"><a class="gg-link" href="#p165" onclick="return changeColor(this);"></a>
食舉歌辭：
</p>
<p class="margin2" id="p166"><a class="gg-link" href="#p166" onclick="return changeColor(this);"></a>
晨儀載煥，萬物咸睹。嘉慶三朝，禮樂備舉。元正肇始，典章徽明。萬方來賀，<span class="jiaozhusup">按宋書樂志「來」上有「畢」字，五字句。</span>華夷充庭。<span class="jiaozhusup">按宋書樂志作「華裔充皇庭」，五字句。</span>多士盈九德，<span class="jiaozhusup">「德」宋書樂志作「位」。</span>俯仰觀玉聲。恂恂俯仰，載爛其暉。鍾鼓震天區，禮容塞皇闈。思樂窮休慶，福履同所歸。
</p>
<p class="margin2" id="p167"><a class="gg-link" href="#p167" onclick="return changeColor(this);"></a>
五玉既獻，三帛是薦。爾公爾侯，鳴玉華殿。皇皇聖后，降禮南面。元首納嘉禮，萬邦同欽願。休哉休哉，君臣熙宴。建五旗，列四縣。樂有文，禮無倦。融皇風，窮一變。
</p>
<p class="margin2" id="p168"><a class="gg-link" href="#p168" onclick="return changeColor(this);"></a>
禮至和，<span class="jiaozhusup">「禮」宋書樂志作「體」。</span>感陰陽，德無不柔，繫休祥。<span class="jiaozhusup">「繫」宋書樂志作「繁」。</span>瑞徵辟，<span class="jiaozhusup">「徵辟」宋書樂志作「徽璧」。</span>應嘉鍾。舞雲鳳，<span class="jiaozhusup">「雲」宋書樂志作「靈」。</span>躍潛龍。景星見，甘露墜。木連理，禾同穗。玄化洽，仁澤敷。極禎瑞，窮靈符。
</p>
<p class="margin2" id="p169"><a class="gg-link" href="#p169" onclick="return changeColor(this);"></a>
懷荒遠，<span class="jiaozhusup">「遠」宋書樂志作「裔」。</span>綏齊民。荷天祐，靡不賓。靡不賓，長世盛。<span class="jiaozhusup">「盛」上宋書樂志有「弘」字，四字句。</span>昭明有融，繁嘉慶。繁嘉慶，熙帝載。含氣感和，蒼生欣戴。三靈協瑞，惟新皇代。
</p>
<p class="margin2" id="p170"><a class="gg-link" href="#p170" onclick="return changeColor(this);"></a>
王道四達，流仁德。<span class="jiaozhusup">「德」上宋書樂志有「布」字，四字句。</span>窮理詠乾元，垂訓從帝則。<span class="jiaozhusup">「從」宋書樂志作「順」，此蕭子顯避梁諱改。</span>靈化侔四時，幽誠通玄默。德澤被八紘，禮章軌萬國。
</p>
<p class="margin2" id="p171"><a class="gg-link" href="#p171" onclick="return changeColor(this);"></a>
皇猷緝，咸熙泰。禮儀煥帝庭，要荒服遐外。被髮襲纓冕，（右）〔左〕衽回衿帶。<span class="jiaozhusup">據宋書樂志、樂府詩集改。</span>天覆地載，澤流汪濊。聲教布濩，德光大。
</p>
<p class="margin2" id="p172"><a class="gg-link" href="#p172" onclick="return changeColor(this);"></a>
開元辰，畢來王。奉貢職，朝后皇。鳴珩佩，觀典章。樂王慶，<span class="jiaozhusup">「慶」宋書樂志作「度」，疑作「度」是。</span>悅徽芳。陶盛化，遊大康。惟昌明，永克昌。
</p>
<p class="margin2" id="p173"><a class="gg-link" href="#p173" onclick="return changeColor(this);"></a>
惟建元，德丕顯。齊七政，敷五典。彝倫序，洪化闡。
</p>
<p class="margin2" id="p174"><a class="gg-link" href="#p174" onclick="return changeColor(this);"></a>
王澤流，太平始。樹靈祇，恭明祀。（仁）〔介〕景祚，<span class="jiaozhusup">據南監本、殿本改。宋書樂志作「衍」。</span>膺嘉祉。禮有容，樂有儀。金石陳，干羽施。邁武濩，均咸池。歌南風，德永稱。<span class="jiaozhusup">宋書樂志作「舞德稱」。</span>文明煥，<span class="jiaozhusup">「明」宋書樂志作「武」。</span>頌聲興。
</p>
<p class="margin2" id="p175"><a class="gg-link" href="#p175" onclick="return changeColor(this);"></a>
王道純，德彌淑。寧八表，康九服。導禮讓，移風俗。移風俗，永克融。歌盛美，告成功。詠休烈，<span class="jiaozhusup">「休」宋書樂志作「徽」。</span>邈無窮。
</p>
<p class="em2" id="p176"><a class="gg-link" href="#p176" onclick="return changeColor(this);"></a>
右黃鍾先奏晨儀篇，太蔟奏五玉篇，餘八篇二廂更奏之。
</p>
<p class="em2" id="p177"><a class="gg-link" href="#p177" onclick="return changeColor(this);"></a>
前舞階步歌辭：<span class="jiazhu">新辭</span>
</p>
<p class="margin2" id="p178"><a class="gg-link" href="#p178" onclick="return changeColor(this);"></a>
天挺聖哲，三方維綱。川岳伊寧，七耀重光。茂育萬物，眾庶咸康。道用潛通，仁施遐揚。德厚巛極，功高昊蒼。舞象盛容，德以歌章。八音既節，龍躍鳳翔。皇基永樹，二儀等長。
</p>
<p class="em2" id="p179"><a class="gg-link" href="#p179" onclick="return changeColor(this);"></a>
前舞凱容歌詩：<span class="jiazhu">舊辭</span>
</p>
<p class="margin2" id="p180"><a class="gg-link" href="#p180" onclick="return changeColor(this);"></a>
於赫景命，天鑒是臨。樂來伊陽，禮作惟陰。歌自德富，舞由功深。庭列宮縣，陛羅瑟琴。翿籥繁會，笙磬諧音。簫韶雖古，九奏在今。<span class="jiaozhusup">「奏」宋書樂志作「成」。</span>導志和聲，德音孔宣。光我帝基，協靈配乾。儀形六合，化穆自宣。<span class="jiaozhusup">「宣」宋書樂志作「然」。</span>如彼雲漢，爲章于天。熙熙萬類，陶和當年。<span class="jiaozhusup">「當」原訛「常」。據局本及宋書樂志改正。</span>擊轅中韶，永世弗騫。
</p>
<p class="em2" id="p181"><a class="gg-link" href="#p181" onclick="return changeColor(this);"></a>
後舞階步歌辭：<span class="jiazhu">新辭</span>
</p>
<p class="margin2" id="p182"><a class="gg-link" href="#p182" onclick="return changeColor(this);"></a>
皇皇我后，紹業盛明。滌拂除穢，宇宙載清。允執中和，以蒞蒼生。玄化遠被，兆世軌形。何以崇德，乃作九成。妍步恂恂，雅曲芬馨。八風清鼓，應以祥禎。澤浩天下，功齊百靈。
</p>
<p class="em2" id="p183"><a class="gg-link" href="#p183" onclick="return changeColor(this);"></a>
後舞凱容歌辭：<span class="jiazhu">舊辭</span>
</p>
<p class="margin2" id="p184"><a class="gg-link" href="#p184" onclick="return changeColor(this);"></a>
假樂聖后，寔天誕德。積美自中，王猷四塞。龍飛在天，儀形萬國。欽明惟神，臨朝淵默。不言之化，品物咸得。告成于天，銘勳是勒。翼翼厥猷，亹亹其仁。從命創制，<span class="jiaozhusup">「從命」宋書樂志作「順命」，此蕭子顯避梁諱改。</span>因定和神。海外有截，九國無塵。<span class="jiaozhusup">「九國」宋書樂志作「九圍」。</span>冕旒司契，垂拱臨民。乃舞凱容，欽若天人。純嘏孔休，萬載彌新。
</p>
<p class="em2" id="p185"><a class="gg-link" href="#p185" onclick="return changeColor(this);"></a>
宣烈舞執干戚。郊廟奏，平冕黑介幘，玄衣裳，白領袖、絳領袖中衣，絳合幅袴，絳𥿉。朝廷，則武冠赤幘，生絳袍，單衣，絹領袖，皁領袖中衣，虎文畫合幅袴，白布彩，皆黑韋緹。周大武舞，秦改爲五行。漢高造武德舞，執干戚，象天下樂已除亂。桉禮云「朱干玉戚，冕而舞大武」。是則漢放此舞而立也。魏文帝改五行還爲大武，而武德曰武頌舞。明帝改造武始舞。晉世仍舊。傅玄六代舞歌有武辭，此武舞非一也。宋孝建初，朝議以凱容舞爲韶舞，宣烈舞爲武舞。據韶爲言，宣烈即是古之大武，非武德也。今世諺呼爲武王伐紂。其冠服，魏明帝世尚書所奏定武始舞服，晉、宋承用，齊初仍舊，不改宋舞名。其舞人冠服，見魏尚書奏，後代相承用之。
</p>
<p class="em2" id="p186"><a class="gg-link" href="#p186" onclick="return changeColor(this);"></a>
凱容舞，執羽籥。郊廟，冠委貌，服如前。朝廷，進賢冠，黑介幘，生黃袍，單衣，白合幅袴，餘如前。本舜韶舞，漢高改曰文始，魏復曰大韶。又造咸熙爲文舞。晉傅玄六代舞有虞韶舞辭。宋以凱容繼韶爲文舞。相承用魏咸熙冠服。
</p>
<p class="em2" id="p187"><a class="gg-link" href="#p187" onclick="return changeColor(this);"></a>
前舞、後舞，晉泰始九年造。正德大豫舞，傅玄、張華各爲歌辭。宋元嘉中，改正德爲前舞，大豫爲後舞。
</p>
<p class="em2" id="p188"><a class="gg-link" href="#p188" onclick="return changeColor(this);"></a>
右朝會樂辭
</p>
<p class="em2" id="p189"><a class="gg-link" href="#p189" onclick="return changeColor(this);"></a>
舞曲，皆古辭雅音，稱述功德，宴享所奏。傅玄歌辭云：「獲罪於天，北徙朔方，墳墓誰掃，超若流光。」如此十餘小曲，名爲舞曲，疑非宴樂之辭。然舞曲總名起此矣。
</p>
<p class="em2" id="p190"><a class="gg-link" href="#p190" onclick="return changeColor(this);"></a>
明君辭：
</p>
<p class="margin2" id="p191"><a class="gg-link" href="#p191" onclick="return changeColor(this);"></a>
明君創洪業，盛德在建元。受命君四海，聖皇應靈乾。五帝繼三皇，三皇世所歸。聖德應期運，天地不能違。仰之彌已高，猶天不可階。將復結繩化，靜拱天下齊。
</p>
<p class="em2" id="p192"><a class="gg-link" href="#p192" onclick="return changeColor(this);"></a>
右一曲，漢章帝造。鼙舞歌云「關東有賢女」。魏明帝代漢曲云「明明魏皇帝」。傅玄代魏曲作晉洪業篇云：「宣文創洪業，盛德存泰始。聖皇應靈符，受命君四海。」今前四句錯綜其辭，從「五帝」至「不可階」六句全玄辭，後二句本云「將復御龍氏，鳳皇在庭栖」，又改易焉。
</p>
<p class="em2" id="p193"><a class="gg-link" href="#p193" onclick="return changeColor(this);"></a>
聖主曲辭：
</p>
<p class="margin2" id="p194"><a class="gg-link" href="#p194" onclick="return changeColor(this);"></a>
聖主受天命，應期則虞、唐。升旒綜萬機，端扆馭八方。盈虛自然數，揖讓歸聖明。北化陵河塞，南威越滄溟。廣德齊七政，敷教騰三辰。萬宇必承慶，百福咸來臻。聖皇應福始，昌德洞祐先。
</p>
<p class="em2" id="p195"><a class="gg-link" href="#p195" onclick="return changeColor(this);"></a>
明君辭：
</p>
<p class="margin2" id="p196"><a class="gg-link" href="#p196" onclick="return changeColor(this);"></a>
明君御四海，總鑒盡人靈。仰成恩已洽，竭忠身必榮。聖澤洞三靈，德教被八鄉。草木變柯葉，川岳洞嘉祥。愉樂盛明運，舞蹈升太時。微霜永昌命，軌心長歡怡。
</p>
<p class="em2" id="p197"><a class="gg-link" href="#p197" onclick="return changeColor(this);"></a>
鐸舞歌辭：
</p>
<p class="margin2" id="p198"><a class="gg-link" href="#p198" onclick="return changeColor(this);"></a>
黃雲門，唐咸池，虞韶舞，夏夏殷濩，列代有五。振鐸鳴金，延太武。清歌發唱，形爲主。聲和八音，協律呂。身不虛動，手不徒舉。應節合度，周期序。時奏宮角，雜之以徵羽。樂以移風，禮相輔，安有出其所。
</p>
<p class="em2" id="p199"><a class="gg-link" href="#p199" onclick="return changeColor(this);"></a>
右一曲，傅玄辭，以代魏太和時。「<span class="jiaozhusup">按宋書樂志，魏鼓吹曲第十二爲「太和」，無「時」字。</span>徵羽」〔下〕除「下厭眾目，上從鍾鼓」二句。<span class="jiaozhusup">按宋書樂志「雜之以徵羽」下有「下饜眾目，上從鍾鼓」二句，此志刪之，故云。「除」上當有一「下」字，今補。</span>
</p>
<p class="em2" id="p200"><a class="gg-link" href="#p200" onclick="return changeColor(this);"></a>
白鳩辭：
</p>
<p class="margin2" id="p201"><a class="gg-link" href="#p201" onclick="return changeColor(this);"></a>
翩翩白鳩，再飛再鳴。懷我君德，來集君庭。
</p>
<p class="em2" id="p202"><a class="gg-link" href="#p202" onclick="return changeColor(this);"></a>
右一曲，舞敘云：「白符或云白符鳩舞，出江南，吳人所造，其辭意言患孫皓虐政，慕政化也。其詩本云『平平白符，思我君惠，集我金堂』。言白者金行，符，合也，鳩亦合也。符鳩雖異，其義是同。」
</p>
<p class="em2" id="p203"><a class="gg-link" href="#p203" onclick="return changeColor(this);"></a>
濟濟辭：
</p>
<p class="margin2" id="p204"><a class="gg-link" href="#p204" onclick="return changeColor(this);"></a>
暢飛暢舞，氣流芳。追念三五，大綺黃。
</p>
<p class="em2" id="p205"><a class="gg-link" href="#p205" onclick="return changeColor(this);"></a>
右一曲晉濟濟舞歌，六解，此是最後一解。
</p>
<p class="em2" id="p206"><a class="gg-link" href="#p206" onclick="return changeColor(this);"></a>
獨祿辭：
</p>
<p class="margin2" id="p207"><a class="gg-link" href="#p207" onclick="return changeColor(this);"></a>
獨祿獨祿，水深泥濁。泥濁尚可，水深殺我！
</p>
<p class="em2" id="p208"><a class="gg-link" href="#p208" onclick="return changeColor(this);"></a>
右一曲晉獨鹿舞歌，六解，此是前一解。古辭明君曲後云：「勇安樂，無慈不問清與濁。清與無時濁，邪交與獨祿。」伎錄云：「求祿求祿，清白不濁。清白尚可，貪汙殺我！」晉歌爲鹿字，古通用也。疑是風刺之辭。
</p>
<p class="em2" id="p209"><a class="gg-link" href="#p209" onclick="return changeColor(this);"></a>
碣石辭：
</p>
<p class="margin2" id="p210"><a class="gg-link" href="#p210" onclick="return changeColor(this);"></a>
東臨碣石，以觀滄海。水河淡淡，<span class="jiaozhusup">「河」宋書樂志作「何」。</span>山嶋竦峙。樹木叢生，百草豐茂。秋風蕭瑟，洪波涌起。日月之行，若出其中，星漢粲爛，若出其裏。幸甚至哉！歌以言志。
</p>
<p class="em2" id="p211"><a class="gg-link" href="#p211" onclick="return changeColor(this);"></a>
右一曲，魏武帝辭，晉以爲碣石舞歌。詩四章，此是中一章。
</p>
<p class="em2" id="p212"><a class="gg-link" href="#p212" onclick="return changeColor(this);"></a>
淮南王辭：
</p>
<p class="margin2" id="p213"><a class="gg-link" href="#p213" onclick="return changeColor(this);"></a>
淮南王，自言尊，百尺高樓與天連。我欲渡河河無梁，願作雙黃鵠還故鄉。
</p>
<p class="em2" id="p214"><a class="gg-link" href="#p214" onclick="return changeColor(this);"></a>
右一曲，晉淮南王舞歌。六解，前是第一，後是第五。
</p>
<p class="em2" id="p215"><a class="gg-link" href="#p215" onclick="return changeColor(this);"></a>
齊世昌辭：
</p>
<p class="margin2" id="p216"><a class="gg-link" href="#p216" onclick="return changeColor(this);"></a>
齊世昌，四海安樂齊太平。人命長，當結久，<span class="jiaozhusup">「久」宋書樂志作「友」。</span>千秋萬歲皆老壽。
</p>
<p class="em2" id="p217"><a class="gg-link" href="#p217" onclick="return changeColor(this);"></a>
右一曲，晉杯槃歌。十解，第三解云：「舞杯槃，何翩翩，舉坐翻覆壽萬年。」干寶云：「太康中有此舞。杯槃翻覆，至危之像。言晉世之士，苟貪飲食，智不及遠。」其第一解首句云「晉世寧」，宋改爲「宋世寧」。惡其杯槃翻覆，辭不復取。齊改爲「齊世昌」，餘辭同後一。
</p>
<p class="em2" id="p218"><a class="gg-link" href="#p218" onclick="return changeColor(this);"></a>
公莫辭：
</p>
<p class="margin2" id="p219"><a class="gg-link" href="#p219" onclick="return changeColor(this);"></a>
吾不見公莫時　吾何嬰公來　嬰姥時吾　思君去時　吾何零　子以耶　思君去時　思來嬰　吾去時母那　何去吾
</p>
<p class="em2" id="p220"><a class="gg-link" href="#p220" onclick="return changeColor(this);"></a>
右一曲，晉公莫舞歌，二十章，無定句。前是第一解，後是第十九二十解。雜有三句，並不可曉解。建武初，明帝奏樂至此曲，言是似永明樂，流涕憶世祖云。
</p>
<p class="em2" id="p221"><a class="gg-link" href="#p221" onclick="return changeColor(this);"></a>
白紵辭：
</p>
<p class="margin2" id="p222"><a class="gg-link" href="#p222" onclick="return changeColor(this);"></a>
陽春白日風花香，趨步明月舞瑤堂。<span class="jiaozhusup">「堂」南監本、殿本作「裳」。按宋書樂志作「趨步明玉舞瑤璫」。</span>情發金石媚笙簧，<span class="jiaozhusup">「情」宋書樂志作「聲」。</span>羅褂徐轉紅袖揚。清歌流響繞鳳梁，如驚若思凝且翔。<span class="jiaozhusup">「驚」宋書樂志作「矜」。</span>轉眄流精豔輝光，將流將引雙（度）〔雁〕行。<span class="jiaozhusup">據殿本改。按南監本作「將流將引鴈雙行」。宋書樂志作「將流將引雙雁翔」。</span>歡來何晚意何長，明君馭世永歌昌。
</p>
<p class="em2" id="p223"><a class="gg-link" href="#p223" onclick="return changeColor(this);"></a>
右五曲，尚書令王儉造。白紵歌，周處風土記云：「吳黃龍中童謠云『行白者君追汝句驪馬』。後孫權征公孫淵，浮海乘舶，舶，白也。今歌和聲猶云『行白紵』焉。」
</p>
<p class="em2" id="p224"><a class="gg-link" href="#p224" onclick="return changeColor(this);"></a>
俳歌辭：
</p>
<p class="margin2" id="p225"><a class="gg-link" href="#p225" onclick="return changeColor(this);"></a>
俳不言不語，呼俳噏所。俳適一起，狼率不止。生扳牛角，<span class="jiaozhusup">「扳」南監本、毛本、殿本、局本作「拔」。</span>摩斷膚耳。馬無懸蹄，牛無上齒。駱駼無角，奮迅兩耳。
</p>
<p class="em2" id="p226"><a class="gg-link" href="#p226" onclick="return changeColor(this);"></a>
右侏儒導舞人自歌之。古辭俳歌八曲，此是前一篇。二十二句，今侏儒所歌，擿取之也。
</p>
<p class="em2" id="p227"><a class="gg-link" href="#p227" onclick="return changeColor(this);"></a>
角抵、像形、雜伎，歷代相承有也。其增損源起，事不可詳，大略漢世張衡西京賦是其始也。魏世則事見陳思王樂府宴樂篇，晉世則見傅玄元正篇、朝會賦。江左咸（和）〔康〕中，<span class="jiaozhusup">按咸和、咸康，皆晉成帝年號。宋書樂志作咸康七年。晉書成帝紀，咸康七年，除樂府雜伎，則作咸康爲是。今據改。</span>罷紫鹿、跂行、鱉食、笮鼠、齊王卷衣、絕倒、五案等伎，中朝所無，見起居注，並莫知所由也。太元中，<span class="jiaozhusup">「太」原訛「泰」，各本並訛，今改正。</span>苻堅敗後，得關中檐橦胡伎，進太樂，今或有存亡，案此則可知矣。
</p>
<p class="em2" id="p228"><a class="gg-link" href="#p228" onclick="return changeColor(this);"></a>
永明六年，赤城山雲霧開朗，見石橋瀑布，從來所罕睹也。山道士朱僧標以聞，上遣主書董仲民案視，以爲神瑞。太樂令鄭義泰案孫興公賦造天台山伎，作莓苔石橋道士捫翠屏之狀，尋又省焉。
</p>
<p class="margin2" id="p229"><a class="gg-link" href="#p229" onclick="return changeColor(this);"></a>
皇齊啟運從瑤璣。靈鳳銜書集紫微。和樂既洽神所依。超商卷夏耀英輝。永世壽昌聲華飛。
</p>
<p class="em2" id="p230"><a class="gg-link" href="#p230" onclick="return changeColor(this);"></a>
右鳳皇銜書伎歌辭，蓋魚龍之流也。元會日，侍中於殿前跪取其書。宋世辭云「大宋興隆膺靈符。鳳鳥感和銜素書。嘉樂之美通玄虛。惟新濟濟邁唐虞。巍巍蕩蕩道有餘」。齊初詔中書郎江淹改。
</p>
<p class="em2" id="p231"><a class="gg-link" href="#p231" onclick="return changeColor(this);"></a>
永平樂歌者，竟陵王子良與諸文士造奏之。人爲十曲。道人釋寶月辭頗美，上常被之管絃，而不列於樂官也。
</p>
<p class="em2" id="p232"><a class="gg-link" href="#p232" onclick="return changeColor(this);"></a>
贊曰：綜採六代，和平八風。殷薦宴享，舞德歌功。
</p>
<br/>
</div></body></html>